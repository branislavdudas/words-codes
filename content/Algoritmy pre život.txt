---
title: 
author: Branislav Dudáš
type: post
date: 2018-09-12T17:00:00+00:00
url: /blog/algoritmy-pre-zivot/
categories:
  - Nezaradené
draft: false
description: 
keywords: algoritmus, kniha, recenzia, život, efektivita, reklama
og_image:
--- 

Denne rozmýšľam nad spôsobmi, ako robiť veci čo najlepšie a pritom čo najefektívnejšie – v čo najkratšom čase, bez nutných nákladov a investícií, s už dostupnými nástrojmi a informáciami. O akých veciach hovorím? O práci, samozrejme. O marketingu a manažmente. O efektivite práce, reklamy aj každodenných aktivit, o zdraví; o strave; o pohybe; o fungovaní mysle; o kupovaní, čítaní a recenzovaní kníh… o triedení ponožiek.

Práve preto ma upútala kniha Algoritmy pro život: Jak využít počítačové algoritmy při každodenním rozhodování od autorov Brian Christian a Tom Griffiths z vydavateľstva Jan Melvil.

> Algoritmus je konečná postupnosť presne definovaných inštrukcií na splnenie určitej úlohy. Algoritmus je elementárnym pojmom informatiky – nie je ho možné popísať pomocou ešte elementárnejších pojmov – tak ako napr. pojmy bod a číslo v matematike.
>
> <footer>sk.wikipedia.org</footer>

## Al Gore robí palacinky

Na algoritmy si spomínam zo základov programovania na strednej škole, kde sme perom na papier spájali kruhy, štvorce a kosoštvorce do jednoduchých postupností a vpisovali do nich determinované, elementárne, konečné a efektívne recepty na palacinky.

Algoritmy pro život sú receptoch, nie však na palacinky. Kniha je písanou prechádzkou po konceptoch z informatiky a matematiky. Spôsobom ako popularizačne prezentuje výsledky nepopulárneho výskumu pripomína knihy Malcolma Gladwella. Páči sa mi, že nedáva naivné rady typu správaj sa ako počítač. Reálne hľadá aplikovateľnosť algoritmov v informatike aj živote tak, aby pomohli prekoncipovať, zjednodušiť a zvládať zložité aj na prvý pohľad povrchné problémy.

## Aké poznatky som si z knihy odniesol?

V časti Plánovanie harmonogramov (*scheduling*) je perfektná pasáž o plánovaní času bez prerušení externým svetom – času, kedy je internet a mobil vypnutý. Pripomína to Hlbokú prácu od Cala Newporta, ktorý o zahĺbení sa do práce píše pravidelne.

Podobne, po knihe Algoritmy pro život sa už tak netrápim organizáciou niektorých aspektov života. Zložitý systém organizácie nie je vždy nevyhnutný a častokrát stačí *vertikálne chronologický* systém – naposledy použité veci idú na vrch kôpky. Tie najčastejšie používané veci (informácie, papiere, písomnosti) sú vždy poruke, tie nepotrebné klesajú na dno.

A nakoniec je tu oslobodzujúce pochopenie, že niektoré problémy sa nedajú vyriešiť systémovo/algoritmami v čase, ktorý nášmu vesmíru ešte ostáva. Preto sa dnes na mnohé komplexné sub-optimálne problémy pozerám cez optiku postupnej optimalizácie, nie okamžitej dokonalosti.

Knihu Algoritmy pro život: Jak využít počítačové algoritmy při každodenním rozhodování si môžete kúpiť priamo na stránke vydavateľa, kde je k dispozícii na papieri (efektívna voľba, ak chcete nadobudnúť a udržať maximum informácií), alebo na stiahnutie ako e-book. Audiokniha pravdepodobne pribudne čoskoro.