---
title: Ako si zapamätať všetky telefónne čísla
author: Branislav Dudáš
type: post
date: 2012-07-30T07:57:34+00:00
url: /blog/ako-si-zapamatat-vsetky-telefonne-cisla/
categories:
  - Nezaradené
description: Koľko telefónnych čísel viete naspamäť? Zrejme nie veľa. Kde sú tie časy, keď si ľudia pamätali všetky čísla, adresy a dátumy narodenín? Dnes by sme boli bez múdrych telefónov stratení.
---
Koľko telefónnych čísel viete naspamäť? Zrejme nie veľa. Kde sú tie časy, keď si ľudia pamätali všetky čísla, adresy a dátumy narodenín? Dnes by sme boli bez múdrych telefónov stratení. A predsa sú medzi nami ľudia, ktorí sa dokážu na počkanie naučiť poradie pomiešaného balíčku hracích kariet, stociferné číslo alebo desiatky telefónnych čísel. A nie, nie sú to (len) autisti. Pred pár týždňami boli ešte ako vy a ja.

Joshua Foer sa ako žurnalista dostal na podujatie, na ktorom ľudia s na prvý pohľad fotografickou pamäťou súťažia, kto si je schopný zapamätať viac, rýchlejšie a lepšie. Najprv ich pokladal iba za náhodné výtvory prírody. Pri jednom z rozhovorov mu však dovtedy neznámy súťažiaci povedal, že sa to dá naučiť. A nie len to! Je ochotný ho to naučiť, dokonca sa s ním staví, že o rok už bude môcť súťažiť. Svoj sľub dodržal: nie len, že ho to naučil, naučil ho to tak, že o rok Joshua Foer vyhral majstrovstvá USA v zapamätávaní si.

O tom aká bola jeho cesta k víťazstvu a o tom aká môže byť vaša cesta k dokonalejšej pamäti Foer napísal knihu, ktorú editori kníhkupectva amazon zaradili medzi dvadsať najlepších kníh minulého roka. V originále je jej názov Moonwalking with Einstein, v češtine Šetři se, Einsteine!

Kniha je rozdelená do dvoch línií. V tej s príbehom sa autor učí praktické návody ako si zapamätať všetko, čo potrebuje. Cestuje po svete a stretáva sa s najlepšími z najlepších v rôznych oblastiach zapamätávania si. Naučí sa uložiť si do pamäte niekoľko pomiešaných balíčkov hracích kariet, desiatky telefónnych čísel, desiatky neznámych mien sa naučí priradiť k fotografiám ich majiteľov, na počkanie si do hlavy skopíruje básničky a mnoho iných užitočných trikov, z ktorých niektoré pochádzajú už z čias antického Grécka, keď sa básnici a bardi učili naspamäť celé eposy. Novodobých Vergíliov &#8211; sprievodcov &#8211; mu robia mentori, ktorí sú nie len pamäťovo extrémne zdatní, ale aj spoločensky… povedzme zaujímaví.

> Môžete denne cvičiť, jesť zdravo a prežiť dlhý život, ale prežijete ho krátko. Ak strávite život sedením v kancelárii a presúvaním papierov, dni sa vam rozmažú a splynú dokopy &#8211; a zmiznú. Preto je dôležité meniť rutiny, chodiť na dovolenky na exotické miesta a mať čo najviac nových skúseností, ktoré budú slúžiť ako kotvy pre spomienky. Tvorba nových spomienok naťahuje náš psychologický čas a predlžuje vnímanie našich životov.

V druhej časti, tej náučnejšej, sa vydáva po vedeckých stopách pamäte. Stretne sa s vedcami, neurológmi a inými -lógmi, ale aj so žijúcou predlohou filmového Rain Mana a s Tonym Buzanom, duchovným otcom mentálneho mapovania. Spolu s autorom zistíte, že ak si človek pamätá celý svoj život do detailu, všetko, čo kto kedy povedal, čo si prečítal, aká hudba pri tom hrala a aké bolo každý deň počasie, nie je to až taká výhra, ako sa na prvý pohľad zdá. Práve naopak, môže to byť peklo. Ako protiklad mu poslúži muž, ktorý si pamätá len to, na čo práve myslí. Vie, že by mu mali mená Bill Clinton a George Bush niečo hovoriť, ale pravdepodobne sú to len otravní susedia.

> Pamäť je ako pavučina, ktorá zachytáva informácie. Čím viac ich zachytí, tým viac narastie. Čím viac narastie, tým viac ich zachytí.

Po roku získavania teoretických vedomostí a praktických skúseností, samozrejme popri pracovnom a spoločenskom živote, sa v komunite zapamätávačov neznámy Joshua Foer stane majstrom USA v zapamätávaní si. A tak ako to pred rokom povedal niekto jemu, tak to on teraz hovorí vám: &#8222;O rok to môžete byť vy!&#8220; Stačí len chcieť.

Ak vás kniha Šetři se, Einsteine! od Joshuu Foera zaujala a chcete sa napr. naučiť všetky moje články naspamäť, môžete si ju kúpiť buď v <a title="foer cz" href="http://www.martinus.sk/?uItem=129953&z=branod" target="_blank">češtine</a> alebo <a title="foer eng" href="http://www.bookdepository.com/Moonwalking-with-Einstein-Joshua-Foer/9780143120537" target="_blank">angličtine</a> cez tieto odkazy. Pomôžete mi tak postupne získať knihu na ďalšiu recenziu.