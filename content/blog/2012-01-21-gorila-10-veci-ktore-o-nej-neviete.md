---
title: 'Gorila: 10 vecí, ktoré o nej neviete'
author: Branislav Dudáš
type: post
date: 2012-01-21T19:28:05+00:00
url: /blog/gorila-10-veci-ktore-o-nej-neviete/
categories:
  - Nezaradené
description: Desať v slovenských podmienkach máloznámych faktov o gorile. 
---
1. Gorily sú najväčšie žijúce primáty – rad živočíchov, ktorý v sebe zahŕňa opice, opy a ľudí. Dospelý samec gorily dosahuje výšku dva metre a hmotnosť 140 až 250 kilogramov. Rozsah jeho ramien môže byť až dva a pol metra. Jeden samec sa silou vyrovná ôsmim dospelým mužom. Dospelé samice dosahujú zhruba polovičné veľkosti.

2. Podobne ako ľudia, gorily majú dve nohy, dve ruky, na každej päť prstov, malé uši na bočných stranách hlavy, oči smerujúce dopredu a 32 zubov. Na rozdiel od našich, ich predné končatiny sú dlhšie a omnoho svalnatejšie ako ich nohy a ich palce na nohách sú ako naše na rukách. Ich telá sú pokryté hustou tmavou srsťou všade okrem tváre, hrude, predlaktí, dlaní rúk a spodku nôh. Dospelý samec gorily “zošedivie” vo veku 15 rokov, teda v čase keď prestane rásť. Srsť na jeho chrbte sa zmení na strieborno-šedú.

3. Gorily pri chôdzi kladú nohy na plocho a opierajú sa o hánky rúk. Dokážu stáť vzpriamene ale nerobia to veľmi často, iba keď sa chcú biť do hrude “na Tarzana”. Neudierajú pri tom päsťami, ale otvorenými dlaňami, čím signalizujú hnev alebo vzrušenie.

4. Gorily sa dožívajú viac ako 50 rokov. Novorodená gorila je celkom malá, váži iba dva kilogramy. Po narodení je bezmocná a závisí na svojej matke až do veku troch rokov. Gorily vyrastajú v prostredí svojej skupiny. Samice dosiahnu dospelosť vo veku desať až dvanásť rokov, samci vo veku jedenásť až trinásť. Mladé gorily sa od svojej skupiny učia ako nájsť potravu, prichystať brloh, starať sa o mladé a ako vychádzať s inými gorilami.

5. Gorily komunikujú prostredníctvom gest, postojov, výrazmi tváre, zvukmi, bitím do hrude a pachom. Aj keď nedokážu vytvárať zvuky podobné ľudskej reči, dokážu jej porozumieť a sú schopné sa naučiť komunikovať znakovou rečou.

6. Gorily sú veľmi inteligentné, prežívajú podobné emócie ako my: lásku, hnev, strach, zármutok, radosť, lakomstvo, štedrosť, hrdosť, hanbu, súcit a žiarlivosť. Smejú sa ak ich niekto šteklí a plačú ak sú smutné alebo ranené. Gorily plačú bez sĺz, iba vydávaním zvukov.

7. Typická gorilia rodina sa skladá z jedného silného šedivého samca &#8211; vodcu, jedného nedospelého samca vo veku osem až trinásť rokov, troch alebo štyroch dospelých samíc, ktoré ostávajú s dospelým samcom po celý život a troch až šiestich mláďat mladších ako osem rokov. Niektoré skupiny sú väčšie, iné menšie. Samci občas žijú sami alebo vytvoria skupinu viacerých samcov.

8. Gorila spí každú noc zhruba trinásť hodín a po obede si dopraje pár hodín oddychu. Každú noc si vytvára nové miesto na spanie tým, že ohýba okolité rastliny do podoby mäkkého podložia. V čase keď nespí, trávi väčšinu svojho času hľadaním potravy a jej jedením. Kŕmi sa najmä rastlinami: listami, výhonkami, ovocím, cibuľkami, kôrou, révami a žihľavou. Je tiež termity, mravce, červy, larvy a hmyz.

9. Sú tri druhy goríl: gorila horská, gorila nížinná a gorila grauerova. Ich názvy sú odvodené od afrických oblastí, v ktorých sa vyskytujú. Najviac ohrozená je gorila horská, podľa odhadov už ostáva iba 400 až 600 jedincov.

10. Gorily sú prirodzene plaché a pokojné. Ich jediným nepriateľom je človek. V niktorých častiach Afriky sú lovené kvôli mäsu a trofejám. Často skončia v pasciach určených iným zvieratám. V minulosti pri chytaní gorilích mláďat do zoo lovci vyvraždili celý kmeň, ktorý sa snažil mláďatá brániť. V súčasnosti je najväčšou hrozbou pre gorily expanzia ľudskej populácie. Stále viac ľudí zaberá pôdu kvôli poľnohospodárstvu, ťažbe a priemyslu a gorily už nemajú kam ísť.

PS: Vzdelávaním sa dá zabrániť výskytu nižších primátov v politických inštitúciách.