---
title: Stručná história takmer všetkého
author: Branislav Dudáš
type: post
date: 2012-02-05T14:26:48+00:00
url: /blog/strucna-historia-takmer-vsetkeho/
categories:
  - Nezaradené
description: Príjemná kniha o prírodných vedách naprieč históriou sveta i ľudstva. Zaujímavé čítanie o kozmológii, astronómi, fyzike, biológii či chémii.
---
Pred pár rokmi som v kníhkupectve narazil na knihu Stručná historie téměř všeho. Nadutá predstava o mojich vedomostiach ma nenechala na pochybách o tom, že kniha bude povrchne spracovaná, veď Hawkingova stručná história času je rozsahom asi polovičná a má v názve len čas. A táto kniha má v názve všetko. O všetkom sa nedá písať stručne. Takže som ju tam nechal ležať a zabudol som.

Prešlo pár rokov, knihu som dočítal pred týždňom. Ak by som sa dnes v tom kníhkupectve videl, za ucho by som sa dotiahol k pokladni a nepustil by som sa z izby, kým by som ju nedočítal. A akonáhle by sa moje mladšie ja začítalo, určite by sa z tej izby ani nesnažilo vyjsť von, skôr by som sa tam zamkol, aby ma nikto nerušil. Bill Bryson totiž napísal najlepšiu populárno-náučnú knihu, ktorá sa mi kedy dostala do ruky.

> &#8230;žijeme vo vesmíre, ktorého presný vek nevieme vypočítať, obklopení hviezdami, ktorých vzdialenosť len odhadujeme, obklopení hmotou, ktorú nevieme identifikovať, fungujúcou podľa fyzikálnych zákonov, ktoré úplne nechápeme&#8230;

Stručná história takmer všetkého sa zameriava na hlavné vedecké úspechy, osobnosti a myšlienky v takmer všetkých oblastiach &#8211; kozmológii, astronómii, fyzike, chémii, geológii, biológii atď. Bryson píše jednoducho, zrozumiteľne a pútavo. Takmer na každej strane som našiel niečo, čo ma zaujalo, s čím som sa musel podeliť so svojim okolím. Vetu “dnes som čítal kapitolu o (doplňte ľubovoľnú vedeckú disciplínu) a to by si neverila, že&#8230;” má priateľka už asi natrvalo vypálenú do úšného bubienka.

Kniha nie je iba zbierkou faktov, ale aj okamihov zo života slávnych vedcov a prezentáciou kedysi uznávaných vedeckých teórií, ktoré dnes vyvolávajú úsmev.

> August Mayer, profesor na univerzite v Bonne a vplyvný človek trval na tom, že objavené kosti patria mongolskému bojovníkovi, ranenému počas bojov v Nemecku v roku 1814, ktorý sa odplazil do jaskyne umrieť. Keď sa o tom dopočul T. H. Huxley, poznamenal, aké obdivuhodné to od bojovníka bolo, že sa napriek smrteľnému zraneniu vyšplhal na útes do výšky šesťdesiat stôp, zbavil sa oblečenia a osobných vecí, uzavrel vchod do jaskyne a sám sa pochoval pod dve stopy zeme.

Bola ocenená Descartovou cenou a cenou Royal Society pre vedeckú knihu pre neodbornú verejnosť. Zaslúžene, je to jedna z mála kníh, ktoré sa oplatí čítať viackrát. A pod viac nemyslím dvakrát. Takže ak sa k nej dostanete, určite si ju nenechajte ujsť. Osobne by som jej dal všetky hviezdičky z nočnej oblohy.

> Mozgové bunky vám vydržia po celý život. Pri narodení ich dostanete asi sto miliárd a s tým si musíte vystačiť po celý život. Odhaduje sa, že za hodinu prídete o päťsto z nich, takže ak musíte nad niečim vážne popremýšľať, nemali by ste to odkladať.

PS: Čítal som anglickú verziu, citáty som prekladal, takže nie sú v presnom znení.

<a title="Stručná historie téměř všeho" href="http://www.martinus.sk/?uItem=23926&z=branod" target="_blank">Bill Bryson &#8211; Stručná historie téměř všeho na Martinus.sk</a>

<a title="A Short History of Nearly Everything" href="http://www.amazon.com/gp/product/0767908171/ref=as_li_ss_tl?ie=UTF8&tag=branislavduda-20&linkCode=as2&camp=1789&creative=390957&creativeASIN=0767908171" target="_blank">Bill Bryson &#8211; A Short History of Nearly Everything na Amazon.com</a>