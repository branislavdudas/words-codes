---
title: Chýba mi MacGyver
author: Branislav Dudáš
type: post
date: 2012-02-24T16:20:45+00:00
url: /blog/chyba-mi-macgyver/
draft: true
categories:
  - Nezaradené
description: Nostalgická spomienka na najobľúbenejší seriál môjho detstva – kultový MacGyver.
---
V nedelu ráno som si pri raňajkách zapol televízor. Ako zvukovú kulisu. Po pár sekundách sa však vianočka s medom zmenila na chuťovú kulisu a moju pozornosť dostal on. MacGyver.

Pre osvieženie pamäte: MacGyver bol tajný agent z rovnomenného seriálu, ktorý riešil problémy svojou inteligenciou, vedeckými vedomosťami a predmetmi každodenného použitia.

MacGyver bol mojim vzorom celé detstvo. Nie, poslednú vetu škrtám. MacGyver je doteraz mojim vzorom. Ako dieťa som si bol ochotný pred školou privstať na šiestu, aby som si mohol pozrieť ako si Mac poradí s ďalším dobrodružstvom. Nebola chvíľa, keď som nevlastnil aspoň dva vreckové nožíky.

Teraz, po pár minútach sledovania mi Mac prišiel skôr úsmevný. Jeho vynálezy už neboli také zázračné, jeho komentáre tak hlboko duchaplné. Ale stále mal svoje čaro.

Keď si spomeniem, čo všetko som sa pri tom seriáli naučil! Nie len kreatívne používať lepiacu pásku, spinky na papier a švajčiarsky vojenský nožík a to, že unikajúca kyselina sa dá zastaviť čokoládou. To pravé poučenie bolo hlbšie. MacGyver bol vždy ochotný pomôcť svojim priateľom a ľuďom v núdzi. Mal rád svoju rodinu (Pamätáte si jeho dedka Harryho? :). Chránil prírodu, nepoužíval zbraň a mal úctu k životu. Myslím, že podobný hrdina dnes chýba.

A čo vy? Páčil sa vám MacGyver?

&nbsp;

[http://www.youtube.com/embed/HaQvBbzslJE?rel=0]

&nbsp;