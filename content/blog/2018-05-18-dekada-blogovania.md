---
title: Novinky po dekáde blogovania
author: Branislav Dudáš
type: post
date: 2018-05-18T12:00:00+00:00
url: /blog/dekada-blogovania
categories:
  - Nezaradené
description: Zhodnotenie po jednej dekáde blogovania a úplne nový dizajn, technológia a adresa blogu.
keywords: design, dizajn, refresh, blogovanie, blog, branislav, dudáš, výkon, cms, písanie, copywriting
og_image: https://words.codes/images/dekada-blogovania/test.png
---
Presne pred desiatimi rokmi som si kúpil doménu branislavdudas.com. Na stránke, ktorá sa (myslím) volala Personal Branding som našiel múdru radu, že **každý** by si mal kúpiť vlastnú doménu v&nbsp;tvare menopriezvisko.com skôr, než mu ju vyfúkne jeho zlý menovec. Táto skvelá rada, nepochybne s affiliate linkom na registrátora, stála za štartom mojej blogerskej&nbsp;„kariéry.“

Za desať rokov som napísal mnoho článkov, ktoré sa našťastie stratili v&nbsp;hlbinách neúprosného času a&nbsp;dnes ich nevie nájsť ani samotný Google. Pod niektoré myšlienky by som sa dnes nepodpísal, kým iné by som odporúčal premyslieť alebo aspoň preformulovať. Pre pokoj v&nbsp;duši to však beriem ako signál osobnostného&nbsp;rastu. 

Môj blog prešiel za desať rokov mnohými zmenami. Dizajn som menil pravidelne, niekedy rýchlejšie, než som stíhal písať. Chvíľu som písal o&nbsp;kreativite pod značkou **crea-t-witty.** Približne rok som pravidelne písaval len recenzie na knihy, ktoré som prečítal. Každý týždeň v utorok pribudol na web nový článok. A&nbsp;potom tu bol mesiac, keď som písal každý deň jeden článok, potom každý týždeň. A&nbsp;niekedy aj raz za rok… <aside>Výzvu každodenného písania si plánujem v&nbsp;blízkej budúcnosti vyskúšať&nbsp;znovu.</aside>

Až na krátku slepú uličku, ktorou bolo blogovanie na <span style="font-variant:small-caps;">sme</span>.sk, som vždy písal na svojej doméne. Ale desať rokov… dekáda si zaslúži nový článok. A samozrejme nový dizajn. A nový brand. A novú doménu. A [novú webstránku](/sluzby/webstranka/). A nový začiatok.

Mám pre vás pripravených kopec tém o&nbsp;písaní, ľudskej mysli (prevažne mojej), o&nbsp;mýtoch a&nbsp;príbehoch, náboženstve a&nbsp;filozofii, ale aj o&nbsp;marketingu, samozrejme o&nbsp;knihách. Tešíte sa? <aside>Ak áno, pod článkom je možnosť odoberať mailový newsletter. Aj to je jedna z&nbsp;noviniek.</aside>

## Technická stránka
Túto novú stránku som zbúchal sám a&nbsp;na kolene. [Programovanie i&nbsp;dizajn](/sluzby/webstranka/). Naučil som sa vďaka nej čo sú CSS Grid a&nbsp;Flexbox, ako funguje Github a&nbsp;generátor statických stránok Hugo. Ak niečo nevyzerá tak, ako by malo, ak niekde narazíte na problém, dajte mi vedieť. Stále je to work in progress. A&nbsp;stále&nbsp;bude…

![Page speed test results](/images/dekada-blogovania/test.png) <aside>Celkom dobrý výsledok na amatéra, čo&nbsp;poviete?</aside>

Pri tvorbe dizajnu stránky som sa inšpiroval knihami Edwarda Tufteho a&nbsp;Roberta Bringhursta. **Môjim cieľom bolo, aby ste sa pri čítaní mojich článkov nemuseli a&nbsp;nechceli prepnúť do reading&nbsp;módu.**

