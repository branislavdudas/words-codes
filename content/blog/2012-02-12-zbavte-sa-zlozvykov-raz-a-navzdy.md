---
title: Zbavte sa zlozvykov raz a navždy
author: Branislav Dudáš
type: post
date: 2012-02-12T15:23:24+00:00
url: /blog/zbavte-sa-zlozvykov-raz-a-navzdy/
categories:
  - Nezaradené

---
Pokúšali ste sa už naučiť manžela, aby po sebe naspäť sklopil dosku na záchode? Deti upratovať izbu? Kolegov prinútiť vypĺňať tlačivá? Seba prestať fajčiť? Neúspešne? Ak áno, stavím sa s vami, že inšpirácie a návody ako to dotiahnuť do úspešného konca nájdete v knihe Proměna.<!--more-->

Po úspešnej knihe Made to Stick prichádzajú bratia Chip a Dan Heathovci s novým bestsellerom. Ten v sebe spája postupy ako sa dokopať ku zmene tak, aby to bolo prijateľné pre racionálnu aj emotívnu časť vášho mozgu.

Možno o tom neviete, ale vo vašej hlave máte emocionálneho a intuitívneho slona, na ktorom sa vezie vždy racionálny jazdec. Ten vie na chvíľu prinútiť slona aby kráčal tou správnou cestou, ale nevydrží dlho. Nepripomína vám to niekoho? Mne chlapíka, ktorého vídam v zrkadle.

> Štandardná psychoanalýza môže trvať aj pať rokov, s jedným alebo dvoma sedeniami týždenne. A po piatich rokoch a 50000 dolároch aj tak prídete na to, že je to chyba vašej mamy.

Proměna sa zameriava na tri kľúčové body, vedúce ku zmene: racionálne motivovať jazdca, emotívne vplývať na slona a pripraviť pre nich cestičku k vysnívanému cieľu. Postupy, ktoré Heathovci uvádzajú sú jednoduché ale ak sú vykonané správne, môžu viesť aj k tým najnedosiahnuteľnejším métam. A je jedno, či chcete zmeniť seba, niekoho iného, skupinu ľudí alebo svet.

> Povedať vášmu tímu aby boli kreatívnejší alebo šetrnejší nestačí. To je ako by ste americkú verejnosť požiadali, aby boli zdravší.

Kniha je veľmi čítavá. Nejde o žiadne teoretické kecy, práve naopak. Podobne ako v Made to Stick autori prezentujú úspešné snahy o zmenu od ľudí z celého sveta. Tie dopĺňajú krátkymi komentármi. Každú kapitolu uzatvára prípadová štúdia, v ktorej máte príležitosť vyskúšať si, čo ste sa naučili.

> Zmena nie je udalosť, je to proces. Neexistuje moment, kedy sa opica naučí jazdiť na skateboarde, je to proces. Neexistuje moment, kedy sa dieťa naučí chodiť, je to proces.

Priznám sa, že zo začiatku mi časté opakovanie hlavných myšlienok prišlo prehnané a “americké”. Akonáhle som však pri prvej prípadovke nevedel čo a ako, uvedomil som si, že opakovanie mi len pomôže.

Ako povedal Carl Sagan, človek sa dokáže zmeniť. Predstavte si tie možnosti! Ak si viete predstaviť aspoň jednu pozitívnu, kniha Proměna je pre vás to pravé.

<a title="Proměna" href="http://www.martinus.sk/?uItem=114187&z=branod" target="_blank">Chip Heath & Dan Heath &#8211; Proměna na Martinus.sk</a>