---
title: Najväčšia show pod Slnkom
author: Branislav Dudáš
type: post
date: 2012-03-07T18:49:22+00:00
url: /blog/najvacsia-show-pod-slnkom/
categories:
  - Nezaradené
description: O reálnosti evolúcie v lovenských podmienkach pochybuje asi málokto, ale zaujímavejšie než Richard Dawkins o nej nevie písať nikto.
---
Richard Dawkins je profesor biológie. Nie len takej všeobecnej biológie ale evolučnej biológie. Sám seba označuje za militantného ateistu a tvrdo pracuje na tom, aby ľudí presvedčil o pravej podstate vecí. A nemá to ľahké, veď na jeho kľúčových trhoch má mnoho odporcov. Takmer polovica Američanov a pätina Britov verí tomu, že naša malá bledomodrá planéta bola vytvorená pred cca. 10 000 rokmi a ľudia kráčali po Zemi po boku dinosaurov.

A práve pre týchto ľudí napísal Dawkins knihu Najväčšia show pod Slnkom, v originále The Greatest Show on Earth. Teda možno nie práve pre nich, ale skôr pre tých, ktorí poznajú podobne zmýšľajúcich ľudí a poskytol im vedecké argumenty na ich presvedčenie. A nemyslite si, že v našich končinách sú podobné knihy zbytočné. Podľa prieskumov eurobarometra z roku 2005 takmer tretina Slovákov neverí, že sa ľudia vyvinuli z iných živočíchov (12% nevie) a pätina Slovákov si myslí, že dinosaury žili naraz s ľuďmi (rovnaký podiel nevie).

> V rôznych bodoch evolučnej histórie, jednotlivci z mnohých rôznych živočíšnych skupín vstúpili na súš, dokonca aj na najviac vyprahnuté púšte a so sebou si v krvi a bunkových tekutinách niesli svoju vlastnú morskú vodu.

Podtitul anglickej verzie knihy je Dôkazy pre evolúciu. A presne to v knihe nájdete. Od popisovaných prírodných závodov v zbrojení, cez spoločné sekvencie DNA medzi živočíchmi až po opis vývoja ľudského plodu. Zaujímavou časťou boli opisy v súčasnosti prebiehajúcich evolučných procesov viditeľných voľným okom v priebehu pár rokov, čo by mohla byť facka voči jednému z argumentov kreacionistov. Samozrejme, ak by knihu čítali. Najväčšia show pod Slnkom vyšla ako pocta pri príležitosti dvestoročného výročia narodenia Charlesa Darwina a je plná zaujímavých informácií o vývoji života a pritom je pútavá a ľahko sa číta. Je z nej jasne cítiť snahu a chytľavý zápal, aký má autor pre svoj odbor. Už počas čítania vám mení pohľad na svet okolo vás. Richarda Dawkinsa by som s kľudným svedomím zaradil medzi popularizátorov vedy, akými sú Carl Sagan a Stephen Hawking.

Čo myslíte vy? Majú ľudia a šimpanzy spoločných predkov? Je evolúcia pravdivá?

<a title="Největší show pod Sluncem   " href="http://www.martinus.sk/?uItem=104672&z=branod" target="_blank">Richard Dawkins &#8211; Najväčšia show pod Slnkom na Martinus.sk</a>

Krásne hudobné video z produkcie Symphony of Science na tému evolúcia:

[http://www.youtube.com/embed/wxDOpAM2FrQ?rel=0]