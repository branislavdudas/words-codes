---
title: Malá bledomodrá bodka
author: Branislav Dudáš
type: post
date: 2012-05-28T16:29:03+00:00
url: /blog/mala-bledomodra-bodka/
categories:
  - Nezaradené

---
99,9% existencie nášho druhu, sme boli lovci a zberači, pustovníci naprieč savanami a stepmi. Neexistovali hraničné kontroly ani colníci. Jediné hranice, ktoré nás dokázali zastaviť boli oceán a obloha. Aj to nie nadlho. Dnes sa už vieme dostať na každé obývateľné miesto našej planéty. Zastali sme, ale túžba po výpravách do neznáma vo väčšine z nás pretrváva. Nie je čas ísť ďalej?<!--more-->

Kdekoľvek na Zemi stojíte, ak sa pozriete hore vidíte oceán. Oceán hviezd. Oceán svetov. Nepreniknuteľný oceán, rovnaký ako ten, ktorý videli naši predkovia predtým, než sa naučili stavať lode. Pravda, poslali sme do vesmíru satelity, ktoré boli našimi očami a ušami. S ich pomocou sme preskúmali úžasné miesta našej slnečnej sústavy. Videli sme vďaka nim aj niečo, čo nám zmenilo perspektívu. Našu Zem. Ako malú bledomodrú bodku.

> Znovu sa pozrite na tú bodku. To je Zem. To je náš domov. To sme my. Na nej každý, koho ste kedy ľúbili, každý, koho poznáte, všetci, o ktorých ste kedy počuli. Každá ľudská bytosť, ktorá kedy existovala, žila svoj život tu. Je to súhrn všetkých našich radostí a starostí, tisíce sebaistých náboženstiev, ideológií a ekonomických teórií. Každý lovec a zberač, každý hrdina a zbabelec, každý tvorca a ničiteľ civilizácií, každý panovník a sluha, každý zamilovaný pár, každá matka a otec, deti plné nádejí, vynálezcovia a výskumníci, každý učiteľ morálky, každý skorumpovaný politik, každá &#8222;superstar,” každý &#8222;najvyšší vodca,&#8220; každý svätý a hriešnik v histórii nášho druhu žil tu — na zrnku prachu kúpajúcom sa v slnečných ľúčoch.

Carl Sagan, autor knihy The Pale Blue Dot, patrí medzi najznámejších popularizátorov vedy. Spolupodielal sa na plánovaní a realizácii vesmírnych výprav k mesiacom Saturnu. Popularitu získal geniálnym dokumentárnym seriálom Cosmos. Vo svete dnes patrí medzi najobľúbenejších vedcov. Zaujímavosťou môže byť, že podľa jeho knihy Kontakt bol natočený rovnomenný film s Jodie Foster.

V knihe The Pale Blue Dot píše o prínosoch osídľovania planét, o tom, ako na diaľku rozpoznať, že planéta skrýva život, ale aj to, ako by naša Zem vyzerala pre mimozemských pozorovateľov…

> Môžete si predstaviť chladných mimozemských pozorovateľov, hľadiacich dolu na náš druh, neustále nadšene presvedčený, že &#8222;Vesmír bol stvorený pre nás! Sme jeho stredobodom! Všetko nám skladá úctu!&#8220; — vyhodnotili by, že naše predpoklady sú smiešne, naše ašpirácie úbohé a že Zem musí byť planéta idiotov.

…o náboženstve…

> Ako to, že žiadne veľké náboženstvo sa nikdy nepozrelo na vedu a nepovedalo: &#8222;Toto je ešte lepšie než sme si mysleli! Vesmír je omnoho väčší, než tvrdili naši proroci, veľkolepejší, jemnejší a elegantnejší. Boh musí byť ešte väčší, než sme si mysleli&#8220;? Namiesto toho opakujú: &#8222;Nie, nie, nie! Môj boh je malý boh a chcem aby taký ostal.&#8220;

…o tom, kto skutočne sme…

> Sme tu noví. Žijeme v tej časti vesmíru, kde líšky dávajú dobrú noc. Vynorili sme sa z mikróbov a blata. Opice sú naši bratranci. Naše myšlienky a pocity nie sú úplne pod našou kontrolou. Niekde pravdepodobne existujú inteligentnejšie a odlišné bytosti. A navrch tomu všetkému, robíme bordel na našej vlastnej planéte a stávame sa nebezpečnými sami pre seba.
> 
> Na škále svetov, nehovoriac o hviezdach a galaxiách, sme my ľudia bezvýznamná jemná vrstva života na temnom a osamelom kúsku skaly a kovu.

…a o tom, kto sa vydá ku hviezdam:

> Nebudeme to my, kto sa dostane k Alpha Centauri a iným okolitým hviezdam. Bude to živočíšny druh, veľmi podobný tomu nášmu, ale bude mať viac našich schopností a menej našich slabostí, druh ktorý sa vráti k tomu, z čoho sme vzišli, sebaistý, predvídavý, schopný a obozretný &#8211; ten druh bytostí, ktorý by sme chceli, aby nás reprezentoval vo vesmíre.

Pokiaľ vás Carl Sagan zaujal, jeho knihy majú k dispozícii v <a title="Carl Sagan v Eurobooks" href="http://www.eurobooks.sk/sk/autor/Sagan%2C+Carl/1/" target="_blank">kníhkupectve Eurobooks</a> a určite vám budú ochotní objednať od vydavateľa aj The Pale Blue Dot.

<div>
</div>

<div>
</div>

<div>
</div>