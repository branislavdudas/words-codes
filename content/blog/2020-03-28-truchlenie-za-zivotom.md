---
title: Trúchlenie za životom, ktorý sme mohli žiť
author: Branislav Dudáš
type: post
date: 2020-03-27T07:01:00+00:00
date_modified: 2020-03-28T07:01:00+00:00
url: /blog/truchlenie-za-zivotom/
categories:
 - Psychológia
draft: false
description: Následky vírusu budú podobné následkom virálnym následkom šírenia smartfónov a internetu – tak ako sa nevieme vrátiť do sveta pred mobilmi sa nebudeme vedieť vrátiť ani do sveta pred COVID-19.
keywords: psychológia, corona, koronavírus, smútok
og_image: https://res.cloudinary.com/words-codes/image/upload/v1585428252/og-images/og-image-truchlenie.jpg
---
V priebehu pár dní sa naše životy zmenili na nepoznanie. Ten, kto plánoval cestovať, teraz plánuje ako čo najdlhšie sedieť doma. Extroverti musia sedieť doma a&nbsp;introverti musia sedieť s&nbsp;introvertami. Frustrácia rastie spolu s&nbsp;uvedomením, že život tak, ako sme si ho plánovali, bol až do odvolania&nbsp;zrušený.

Mnohí tak postupne v&nbsp;rôznej intenzite trúchlime za životom, ktorý sme žili doteraz a&nbsp;ktorý sme žili v&nbsp;presvedčení, že ho budeme žiť aj naďalej rovnakým&nbsp;spôsobom.

Nemyslím si, že to tak bude. Korona-kríza, ktorou si prechádzame nás prinúti vytvoriť si nové pravidlá a&nbsp;nové spôsoby života. Následky vírusu budú podobné následkom virálnym následkom šírenia smartfónov a&nbsp;internetu – tak ako sa nevieme vrátiť do sveta pred mobilmi sa nebudeme vedieť vrátiť ani do sveta pred&nbsp;COVID-19.

Minimálne z&nbsp;môjho pohľadu má koronavírus na ľudstvo podobný efekt ako príchod novej veľkej technológie – zasiahol a&nbsp;preorganizoval takmer všetky ľudské aktivity so zodpovedajúcim spoločenskými a&nbsp;psychologickými&nbsp;následkami.

Jediný návrat do normálu je vytvoriť si nový normál a&nbsp;nové&nbsp;normy.

A&nbsp;to nemusí byť nutne zlé. Sediac na zadku v&nbsp;oku búrky sme získali šancu prepísať naše vnútorné naratívy a&nbsp;stať sa niekým iným. Niekým&nbsp;lepším.

Viem, ľahko povedať, ťažko sa sústrediť na to pozitívne v&nbsp;čase mnohých osobných tragédií. Ale dá sa&nbsp;to.

Najlepšie to ilustruje esej **Vitajte v&nbsp;Holandsku** (*Welcome to Holland*) od Emily Perl Kingsley. Pôvodne bola napísaná pre rodičov, ktorým sa narodilo dieťa s&nbsp;Downovým syndrómom, ale dá sa aplikovať na akúkoľvek zmenu životnej situácie. *(môj preklad&nbsp;nižšie)*

Keď sa chystáte mať dieťa, je to ako plánovať si dovolenku v&nbsp;Taliansku. Tešíte sa. V&nbsp;kníhkupectve si nakúpite sprievodcov, naučíte sa pár fráz, aby ste tam dokázali fungovať a&nbsp;potom si už len zbalíte kufre a&nbsp;vyrazíte na letisko. Lenže, keď pristanete, letuška vám povie: „Vitajte v&nbsp;Holandsku!”

Neveriacky sa na seba pozeráte a&nbsp;v&nbsp;šoku vravíte: „V&nbsp;Holandsku? O&nbsp;čom to hovoríte? My sme chceli ísť do&nbsp;Talianska!” Vysvetlia vám, že došlo k&nbsp;zmene plánov, že ste pristáli v&nbsp;Holandsku a&nbsp;že tu musíte ostať. „Ale ja o&nbsp;Holandsku nič neviem,” vysvetľujete. „Nechcem tu&nbsp;ostať.”

Ale ostanete. Idete von, kúpite si nových sprievodcov, naučíte sa nové frázy, stretnete ľudí, o&nbsp;ktorých ste netušili, že existujú. Dôležité je, že nie ste na zlom, zúfalom mieste. Ste jednoducho inde, než ste plánovali. Život je tam pomalší než v&nbsp;Taliansku, veci nie sú také efektné, ale po chvíli čo ste tam a&nbsp;chytili ste dych, objavíte, že Holandsko má veterné mlyny. Holandsko má tulipány. Holadsko má&nbsp;Rembrandta.

Ale ľudia okolo vás sa chystajú do Talianska. Vychvaľujú sa ako tam je dobre a&nbsp;vy im budete hovoriť: „Áno, tiež sme tam chceli&nbsp;ísť.”

Bolesť v&nbsp;tej vete nikdy úplne neodíde. Musíte ju prijať, lebo strata sna, strata krásneho plánu, je veľmi závažná strata. Ale ak budete celý život trúchliť nad tým, že ste sa nedostali do Talianska, nikdy si nebudete môcť užiť špeciálne a&nbsp;krásne veci v&nbsp;Holandsku.

<hr>

Jasné, nesedí to úplne. Kto by teraz chcel ísť do Talianska? A&nbsp;ak aj, ako by sa tam dostal… Ale pointa je jasná. Podobne ako krása, aj šťastie je v&nbsp;oku pozorovateľa. Len sa treba pozerať zdravou&nbsp;optikou.

Je ľahké pozerať sa cez červené okuliare prifarbené hnevom, cez modré poznačené smútkom, či cez temné sklá depresie. A &nbsp;je to normálne. Sú to prirodzené štádiá spracúvania&nbsp;smútku:

1. Popieranie
2. Hnev
3. Vyjednávanie
4. Depresia
5. Prijatie

Určite máte vo svojom okolí ľudí, ktorí si nimi práve prechádzajú. Ľudí, ktorí sa tvária, že sa nič nedeje a&nbsp;že o&nbsp;týždeň bude po všetkom (popieranie). Ľudí, ktorí sa hnevajú na vládu, Čínu, farma-firmy a&nbsp;vedia presne, kto za to všetko môže (hnev). Ľudí, ktorí dúfajú, že stačí dávať si konskú dávku vitamínu&nbsp;C a&nbsp;všetko bude určite v&nbsp;poriadku (vyjednávanie). Ľudí, ktorí majú pocit, že už nemá zmysel vstať z postele – veď už je všetko stratené!&nbsp;(depresia).

A&nbsp;je to v&nbsp;poriadku. Je v&nbsp;poriadku byť smutný. Je v&nbsp;poriadku hnevať sa. Je v&nbsp;poriadku báť sa. Je v&nbsp;poriadku byť v&nbsp;strese. Je v&nbsp;poriadku byť frustrovaný.

Je v&nbsp;poriadku nebyť v&nbsp;poriadku. Sú to stavy, ktoré nemusíte prekonať sami. Ale treba ich prekonať a&nbsp;prísť k&nbsp;akceptácii, k&nbsp;prijatiu. K&nbsp;prijatiu, že veci sa&nbsp;zmenili.

Pretože prijatie je miesto, z&nbsp;ktorého sa dá aktívne vykročiť a&nbsp;začať. Začať pomáhať. Začať znova. Začať&nbsp;žiť.

> Pravda je pravda.<br>Priznať si ju, ju neurobí horšou.<br>Nepriznať si ju, ju neprinúti odísť.<br>A keďže je to pravda, je tým, čomu treba čeliť.<br>Klam nie je skutočný, nedá sa v&nbsp;ňom žiť.<br>Ľudia dokážu zniesť pravdu,<br>veď už ju žijú.
> <footer>Eugene Gendlin, Focusing</footer>

V skratke: **Je dobré mať plán, ale je lepšie nefixovať sa len na jednu verziu&nbsp;šťastia.**
