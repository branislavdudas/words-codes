---
title: Jadrová energia? Áno, ďakujem!
author: Branislav Dudáš
type: post
date: 2014-01-15T21:07:08+00:00
url: /blog/jadrova-energia-ano-dakujem/
categories:
  - Nezaradené
description: Jadrová energia je potenciálna bezpečnostná hrozba, ak sa niečo pokazí. Uhoľné elektrárne sú hrozbou, ak fungujú tak ako majú.
og_image: https://res.cloudinary.com/words-codes/image/upload/v1548590721/og-jadrova-energia-ano-dakujem.jpg
---
Sledovať diskusie a vedecké správy o zmene klímy mi pripomína starý vtip o dvoch mužoch letiacich v balóne. Bohužiaľ, jeden z nich vypadol. Našťastie, pod nimi bola kopa sena. Bohužiaľ, z nej trčali vidly. Našťastie, ich padajúci muž minul. Bohužiaľ, minul aj kopu sena. A presne takéto sínusoidy zažíva môj mozog, keď počujem niekoho prejsť od ochrany prírody k zákazu jadrovej energie a späť k elektromobilom, ktoré, mimochodom, nie sú nabíjané zo zelených zdrojov.

Hneď na začiatku musím povedať, že hovoriť o záchrane planéty je prehnané. Zem bude v poriadku, hocičo by sme urobili. A život tiež. Ľudia, na druhej strane, majú problém. Otázne je, či sme schopní sa sami dostať zo šlamastiky, do ktorej sme sa aj sami dostali. Lebo ak nie, sme ako mravce behajúce dookola na konári horiaceho stromu v repertoári našich trikov nie je nič, čo by problém vyriešilo.

Zaujímalo by ma, čo odporcovia jadrovej energie ponúkajú ako alternatívu. Na to, aby sme nahradili jeden gigawattový reaktor by sme potrebovali 150 kilometrov štvorcových solárnych panelov, 770 kilometrov štvorcových (cca. dve Bratislavy) veterných turbín alebo 2,500 kilometrov (viac ako Bratislavský kraj) štvorcových kukuričného biopaliva. Celková spotreba elektriny pritom na Slovensku tento rok pravdepodobne dosiahne úroveň 28,8 TWh, budúci rok 29,1 TWh, v roku 2015 úroveň 29,5 TWh a v roku 2016 hodnotu 29,8 TWh.

Chápem, že jadrová energia je potenciálna bezpečnostná hrozba. Teda, ak sa niečo pokazí. Uhoľné elektrárne sú však hrozbou ak fungujú tak ako majú.

Prečo sa teda ľudia boja? Teda, okrem toho, že Rakúsko je proti a ako vieme, sú ďaleko vpredu. Je to najmä nedostatkom informácií. Najčastejšie opakované slová sú rakovina, radiácia a toxický odpad.

Rakovina… Ľudia by mali prestať stresovať kvôli štatisticky málo pravdepodobnej rakovine spôsobenej chemikáliami alebo radiáciou. Samotný stres je faktor s vyššou rizikovosťou. Tretina z nás aj tak umrie na rakovinu, keďže vdychujeme ten všadeprítomný karcinogén nazvaný kyslík. Ako povedal William Haseltine, výskumník zaoberajúci sa rakovinou: “Rakovina je choroba starnutia. Je ťažké sa jej brániť, pretože je silno spojená s procesom starnutia.” Najistejším spôsobom, ako zabrániť rakovine, je umrieť mladší na niečo iné, napr. otráviť sa marhuľovými jadierkami.

Pod pojmom radiácia si zasa ľudia väčšinou predstavia bombu, röntgen alebo niečo iné nebezpečné, preto predstava, že by v ich susedstve niekto postavil jadrovú elektráreň nevyvoláva práve najpríjemnejšie pocity. Každý deň sa pritom kúpeme v radiácii, ktorá zabila omnoho viac ľudí ako nukleárne reaktory. Volá sa slnečné svetlo. Je ťažké vnímať prirodzené a známe slnečné lúče ako formu radiácie.

Jadrový odpad zvykne byť esom v rukáve. Málokto však vie, že ak by priemerný človek za svoj priemerný život využíval len jadrovú energiu, vzniknutý jadrový odpad za celý život by bol rovnako veľký ako plechovka koly. Odpad z uhlia na jedného priemerného človeka je oproti tomu masívny: 68 ton pevného odpadu a 77 ton oxidu uhličitého. Jadrový odpad je pritom bezpečne uskladnený a monitorovaný. Vždy vieme, čo práve robí. Spomínaný gigawattový reaktor ročne premení 20 ton paliva na 20 ton odpadu, ktorý je tak pevný, že naplní dva kontajnery (5,5 metrov na výšku a 3m priemer). Kontrastne, 1-gigawattová uhoľná elektráreň ročne spáli 3 milióny ton uhlia a vypľuje 7 miliónov ton oxidu uhličitého, ktorý ide okamžite do atmosféry, kde ho nikto nemôže kontrolovať a vedieť, čo práve pácha. A to nepočítam popolček a spaliny z uhlia, plné ťažkých kovov, vrátane olova, arzénu, neurotoxickej ortuti, ktorá sa tak začlenila do potravinového reťazca, že sa tehotným ženám neodporúča jesť divoké ryby a morské mäkkýše.

A ak sa obávate, čo budú s jadrovým odpadom robiť naše deti, alebo deti našich detí, tak si nemusíte robiť starosti. Jadrový odpad má totiž v sebe ešte 95 percent nevyužitej energie. Deti našich detí budú vedieť čo s tým, tak ako my vieme s jadrom urobiť viac ako rodičia našich rodičov. (Tí si z polónia vyrábali svietiace prezervatívy a zubné pasty. Fungovali výborne, až kým im nevypadali zuby. Alebo to druhé.) A možno aj tak o chvíľu začneme používať miesto uránu tórium, ktoré je trikrát dostupnejšie, netopí sa, nedá sa použiť do zbraní a je z neho ešte menej odpadu.

Takže, skúste vziať seba a decká na výlet do atómky. Tretina Švédov to už urobilo, čo by mohlo vysvetliť, že 80 percent z nich podporuje jadrovú energiu. A všetci vieme, že Švédi sú ešte viac vpredu ako Schnitzli… Cestou môžete kúpiť deťom komiks o superhrdinovi, ktorý svoje schopnosti získal vďaka jadrovému odpadu a vysvetliť mu, že je to sprostosť. A Ben Affleck v tom bol hrozný.

PS: Ak pochybujete o zmene podnebia a globálnom otepľovaní a dočítali ste sa až sem (fíha!), zamyslite sa nad touto paralelou:

Stojíte pred zamknutými dverami a myslíte si, že vo vnútri chce niekto spáchať samovraždu. Čo urobíte? Ak vyrazíte dvere, môže to byť planý poplach. Možno tam nikto nie je, alebo tam niekto spí a len sa nahnevá, že ste ho zobudili, strápnili a zničili mu dvere. Alebo dotyčný ostane ešte viac emocionálne poškodený. Okrem toho, vyraziť dvere je fuška. Môže sa vám to nepodariť, alebo si môžete ublížiť. Iní sa vás môžu snažiť zastaviť. Všetky tie možnosti sa ani nedajú spočítať. Predstavte si, že tam niekto naozaj pácha samovraždu. Je to jeho voľba. Aké máme právo zasahovať? Ak zasiahnete, dotyčný sa o to môže pokúsiť znova, len predĺžite jeho utrpenie a oddialite nevyhnutné. Na druhú stranu, pokusy o samovraždu sú často impulzívne a vyplývajú zo situácie, zavinenej nevyváženou medikáciou alebo vlnou zlých správ. Môže to byť jedinečná situácia, životná kríza. V život ohrozujúcich situáciách je čas kľúčový. Dostať sa k postihnutému včas predstavuje rozdiel medzi životom a smrťou. Nemáte čas hádať sa sám so sebou a s inými predo dvermi. Ste pred zamknutými dvermi izby a myslíte si, že vo vnútri niekto pácha samovraždu. Čo urobíte? Vyrazíte dvere.