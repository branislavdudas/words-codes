---
title: 'Misionárska poloha: Matka Tereza v teórii a praxi'
author: Branislav Dudáš
type: post
date: 2012-12-10T07:14:10+00:00
url: /blog/misionarska-poloha-matka-tereza-v-teorii-a-praxi/
categories:
  - Nezaradené

---
Matka Tereza je pre mnohých osoba, ktorú si predstavia pri slove svätica, misionár a charita. Bohužiaľ podobne ako pri iných slávnych hodnotíme jej skutky a slová podľa jej reputácie a nie naopak. Aká bola naozaj? Zaslúži si svoj kult?<!--more-->

Niektorí si myslia, že áno. Predchádzajúci pápež Ján Pavol II. ju zaradil na svoj takmer nekonečný zoznam a vyhlásil ju za blahoslavenú. To by však neznamenalo veľa. Za blahoslavených chcel vyhlásiť toľkých ľudí, že až šliapal na päty čínskym generálom, ktorí krstili armády požiarnymi hadicami. Koniec-koncov hájila predsa podnikové farby.

> Matka naučila sestry ako potajomky krstiť umierajúcich. Sestry sa pýtali každého v nebezpečenstve smrti, či chcú &#8222;lístok do neba.&#8220; Kladná odpoveď pre ne znamenala súhlas s krstom. Sestra potom predstierala, že len ochladzuje čelo umierajúcej osoby vlhkou handrou, v skutočnosti ju však krstila ticho odriekajúc potrebné slová. Utajenie bolo dôležité, aby nevyšlo najavo, že sestry Matky Terezy krstili hinduistov a moslimov.

Však čo, štatistiky treba plniť… Dôležité je predsa to, že pomáhala ľuďom v núdzi. Minimálne sa to o nej hovorí. Tí chudáci, ktorí sa jej dostali do rúk by asi povedali niečo iné. Tí, ktorí utiekli aj povedali.

> Bol čoraz viac chorý a keď ho (žurnalistka) prosila, aby sa tam (k Matke Tereze) vrátil, pretože mu nedokázala pomôcť, prosil, aby ho nechala u seba, lebo vedel, že nedávali dostatok liekov, alebo správne lieky, a bál sa, že by musel umierať v bolesti bez morfia.

Podobne, Matka Tereza odmietla ponuku vlády vystavať na ich náklady pre jej rád útulok pre chorých a bez domova. Dôvod? Sestry musia žiť v chudobe a v útulku zákony vyžadovali výťah kvôli bezbariérovému prístupu. A výťah je luxus. Takže pre potrebných nič nebude. Bodka.

Neochota používať liečivá a prostriedky nebola zapríčinená nedostatkom financií. Príjmy z darov predčili príjmy viacerých prvotriednych bengálskych kliník dokopy. A peniaze nie vždy prichádzali len z čistých zdrojov. Jeden zo štedrých darcov bol aj Charles Keating, ktorý daroval 1,25 milióna dolárov.

> Pán Keating bol usvedčený zo sprenevery 17 osôb, ktoré obral o viac ako 900 000 dolárov. Týchto 17 osôb je reprezentačnou vzorkou 17 000 jednotlivcov, ktorých Keating okradol o 252 000 000 dolárov.

Tento citát pochádza z listu, ktorý poslal Matke Tereze pracovník prokuratúry s výzvou aby dar vrátila. Odpoveď ani peniaze nikdy neprišli. Čo sa stalo s účtami, ktoré v čase jej smrti praskali vo švíkoch, môžeme len hádať. O jej prvotriednych kamarátoch ako boli Duvalierovci radšej ani písať nebudem.

Poviete si, všetci robia chyby, ale aspoň šla za tým, čomu verila.

> Matka Tereza napísala reverendovi Michaelovi Van Der Peet v 1979, v roku keď dostala Nobelovu cenu mieru. &#8222;Čo sa týka mňa, ticho a prázdnota sú tak veľké, že sa pozerám a nič nevidím, počúvam a nič nepočujem.&#8220; Citujme ešte jednu pasáž, len pre prípad, že by to bolo len pokĺznutie: &#8222;Povedali mi, že Boh ma ľúbi — a predsa, temnota a chlad a prázdnota sú tak veľké, že mojej duše sa nič nedotýka.”

To si akože nie je istá?! Dobre, jedna vec je hrať Pascalovu stávku (ak Boh neexistuje, vierou nič neprehrám, ak existuje, tak som vyhral) napriek vlastným pochybám, ale je úplne niečo iné doviesť ku hraciemu stolu tisícky ľudí a trvať na tom, aby zdvojnásobili stávky. Najmä ak majú v hrsti len pár žetónov. A predsa niekto vymení uľahčovanie utrpenia za propagáciu kultu postaveného na smrti, utrpení a podriadení sa.

Nech sú vaše názory akékoľvek, vždy sa oplatí vidieť aj druhú stranu mince. Ak sa chcete dozvedieť o skutočnej Matke Tereze viac, odporúčam vám knihu The Missionary Position &#8211; Mother Theresa in theory and practice od fenomenálneho Christophera Hitchensa. <a title="hitchens" href="http://www.bookdepository.com/Missionary-Position-Christopher-Hitchens/9781455523009" target="_blank">Nájdete ju aj v tomto kníhkupectve.</a>