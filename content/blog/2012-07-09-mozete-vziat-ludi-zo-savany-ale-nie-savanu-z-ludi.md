---
title: Môžete vziať ľudí zo savany, ale nie savanu z ľudí
author: Branislav Dudáš
type: post
date: 2012-07-09T08:57:45+00:00
url: /blog/mozete-vziat-ludi-zo-savany-ale-nie-savanu-z-ludi/
categories:
  - Nezaradené

---
Ako dlho sú ľudia ľuďmi? Dvestotisíc rokov? Celkom dlhá doba. To na človeku zanechá stopy. Omnoho kratšie obdobia stačia na to, aby sa nám niečo dostalo pod kožu. A naše pôvodné stravovacie návyky sa nám dostávali pod kožu celých dvestotisíc rokov mínus cca. desaťtisíc od prvej domestifikácie rastlín a živočíchov. Naše telá sú geneticky naprogramované prijímať tú istú potravu, ako prijímali naši predkovia lovci a zberači v dobe kamennej. A ak ju nedostávajú, kazia sa a chorľavejú. To je základná premisa životného štýlu nazvaného Paleo.<!--more-->

> Ako spoločnosť sme sa stali tak chorými, slabými a zlomenými, že vnímame abnormálne ako normálne. Akceptujeme to, že naše deti sú príliš tučné na to aby sa dokázali hrať a viníme z toho &#8222;genetiku&#8220;.

Základnou myšlienkou Paleo stravovania je čo najviac obmedziť príjem sacharidov a zvýšiť príjem bielkovín a najmä tukov. Úplne vidím ten skeptický pohľad: &#8222;Viac tukov? V diéte?!&#8220; Z tukov telo tvorí hormóny a iné užitočné látky. Celý váš mozog je vlastne tuk. Takže, ak chcete telo s nula percentami tuku, už pravdepodobne máte v istých partiách o kilo a pol menej, ako by ste mali mať ;)

> Tuk nás vraj robí tučnými a pritom ľudia, ktorí jedia viac tuku, ako Francúzi, Španieli a Gréci, nie sú takí tuční, ako my. Toto zistenie označíme ako &#8222;paradoxné&#8220; a bez zamyslenia ideme ďalej.

A prečo sacharidy musia ísť preč? Poviem to takto: Keď som čítal, aký lavínový efekt spúšťa zvýšený &#8222;cukor&#8220; v tele, hrôzou mi stáli všetky chlpy. Že nechcete žiť bez čokolády? Super! Pravdepodobne ste celý život žili bez čokolády, bez toho aby ste o tom vedeli. Urobíte len dobre, ak odložíte tie rastlinné tuky mixnuté so sušeným mliekom, ktoré čokoládu ani nevideli. Dajte si miesto toho kvalitnú čokoládu s vysokým percentom kakaa. Tá je totiž Paleo :)

Paleo nie je len teória. Jeho zásadami sa (s odchýlkami) riadim už pár mesiacov a posledné dva týždne idem na sto percent, bez jediného vybočenia. Aby som vás však nezavádzal, paleo nie je len o strave, jeho neoddeliteľnou súčasťou sú aj pravidelné cvičenie a dostatok spánku. To znie zdravo však?

> Viac spánku vám pravdepodobne uberie kúsok spoločenského života, ale to by urobila aj rakovina, cukrovka a demencia.

Veľa informácií o Paleu som čerpal z knihy The Paleo Solution od Robba Wolfa. Robb bol pôvodne vegetarián. Mal však dlhodobé zdravotné problémy a nedostatok energie. Článok na internete ho doviedol k Paleu.

> “Pán doktor! Už ste počuli o Paleo diéte?” opýtal som sa. “O tom, ako naši predkovia jedli po tisícročia?” Jeho odpoveď bola presne taká, s akou som sa stretával nasledujúce roky. “To je pseudo veda. Neexistujú žiadne dôkazy.” Tak som šiel domov, jedol som “pseudo vedu” na raňajky, obed aj večeru. A cítil som sa lepšie ako kedykoľvek v živote.

Svoju knihu napísal veľmi sviežim sarkastickým štýlom, za ktorým sa skrývajú hodnotné informácie a myšlienky. Je rozdelená na dve časti, teoretickú a praktickú. V praktickej sa dozviete čo robiť a ako to robiť. V nepovinnej teoretickej zistíte prečo to robiť a najmä prečo to funguje. Ako bonus je v knihe ukážkový plán jedál na tridsať dní aj s jednoduchými receptami na každé jedno z jedál. Kniha (a ja s ňou) odporúča skúsiť Paleo na tridsať dní. Potom sa môžete rozhodnúť.

Z vlastnej skúsenosti vám vravím, nebojte sa nakupovania ani jedál. Kúpili ste si niekedy vajíčka, mäso, alebo zeleninu? Ak áno, Paleo nákupy nebudú problém. Jedli ste niekedy šalát, kuracie prsia, praženicu alebo rybu? V tom prípade už ste Paleo držali, ale nikdy nie dlhšie ako jedno jedlo :)

Paleo životný štýl a knihu The Paleo Solution: The Original Human Diet od Robba Wolfa odporúčam, všetkým, ktorí chcú niečo pre seba urobiť. Ak máte záujem si knihu kúpiť, môžete tak urobiť aj cez <a title="The Paleo Solution" href="http://www.bookdepository.com/Paleo-Solution-Robb-Wolf/9780982565841/?a_aid=branod" target="_blank">tento odkaz</a>. Za pár rokov si tak zarobím ďalšiu knihu na recenzovanie :)

Ak som vás presvedčil, plánujete dať Paleu šancu, chcete viac informácií, ale na knihu sa necítite, alebo chcete viac informácií, neváhajte a napíšte mi.