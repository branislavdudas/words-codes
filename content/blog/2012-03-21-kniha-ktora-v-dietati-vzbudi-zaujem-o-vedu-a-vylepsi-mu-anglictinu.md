---
title: Kniha, ktorá v dieťati vzbudí záujem o vedu a vylepší mu angličtinu
author: Branislav Dudáš
type: post
date: 2012-03-21T12:52:59+00:00
url: /blog/kniha-ktora-v-dietati-vzbudi-zaujem-o-vedu-a-vylepsi-mu-anglictinu/
categories:
  - Nezaradené
description: Mágia reality, po anglicky The Magic of Reality, je krásna detská kniha o vede, vedeckom zmýšľaní a skepticizme. S jednoduchou angličtinou je super pre deti a večných začiatočníkov.
---
Mnohé predchádzajúce generácie nevedeli, čo zapríčiňuje striedanie dňa a noci, ročných období, ako vzniká dúha a iné prírodné úkazy. Ako vysvetlenie si vytvorili mýty a legendy o bohoch a hrdinoch, ktorí stoja za oponou a riadia svet okolo nás. Dnes už máme vďaka vedcom na mnohé otázky odpovede. Majú ich však aj naše deti?<!--more-->

Kniha The Magic of Reality je trochu iná ako knihy, o ktorých som písal doteraz. Primárne je určená pre detského čitateľa a učí ho, ako funguje príroda okolo nás. Každá kapitola sa zameriava na jednu tému. Jej začiatok je vždy venovaný mýtom a legendám, ktorými si ľudia vysvetľovali opisovanú udalosť, pričom autor vždy kladie otázky, ktoré majú dieťaťu naznačiť, že s týmto vysvetlením nie je niečo v poriadku. Potom nasledujú pútavo podané, jemne vedecké informácie. Toto sú konkrétne témy, ktorými sa zaoberá:

  1. Kto bol prvý človek?
  2. Prečo existuje toľko druhov zvierat?
  3. Z čoho sa skladajú veci?
  4. Prečo máme deň a noc, zimu a leto?
  5. Čo je Slnko?
  6. Čo je dúha?
  7. Ako sa všetko začalo?
  8. Sme vo vesmíre sami?
  9. Čo je zemetrasenie?
 10. Prečo sa dejú zlé veci?

Prínosom tejto knihy nie sú len informácie, ale aj spôsob, akým Dawkins rozpráva s deťmi. Berie ich za menšie vydanie dospelých. A čo je najdôležitejšie, učí ich myslieť vedecky a kriticky a zaujímať sa o veci okolo seba. Niečo také určite potrebuje každá mladá generácia.

The Magic of Reality je písaná dosť jednoducho na to, aby deti na základnej škole nemali problém s pochopením. Dawkins si uvedomuje, že výrazy odborné sú deťom odporné. Pôvodne je kniha určená pre ratolesti vo veku osem a viac rokov, na Slovensku by som jemne pridal, kvôli angličtine. Tá ale vôbec nie je zložitá, vety sú jednoduché gramaticky aj slovnou zásobou. Môj odhad je, že žiaci vyšších ročníkov základnej školy by s ňou nemali mať problémy.

Ak máte po ruke zvedavé mláďa, táto knižka sa mu určite bude páčiť. Ak vie anglicky, je celkom možné, že získate pár voľných večerov. Ak sa anglicky ešte len učí, môže mu to pomôcť, najmä ak má doma starostlivých rodičov, čo mu podajú ak nie pomocnú ruku, tak aspoň slovník. Ak ste dočítali až sem, tak určite má :) Zaujímavý obsah navyše spestrujú úžasné ilustrácie, ktorých autorom je Dave McKean. The Magic of Reality patrí medzi desať najlepších vedeckých kníh aj desať najlepších detských kníh roku 2011, na Amazone a GoodReads sa je testne pod piatimi hviezdičkami.

<a title="Richard Dawkins - The Magic of Reality na Martinus.sk" href="http://www.martinus.sk/?uItem=119456&z=branod" target="_blank">Richard Dawkins &#8211; The Magic of Reality na martinus.sk</a>

PS: Ak máte technicky nadané dieťa, alebo ste technicky nadaná rodina, The Magic of Reality je k dispozícii aj ako interaktívna aplikácia pre iPad.