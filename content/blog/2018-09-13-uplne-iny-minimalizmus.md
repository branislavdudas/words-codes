---
title: Úplne iný druh materializmu — recenzia knihy Neobyčajné materiály
author: Branislav Dudáš
type: post
date: 2018-09-12T17:00:00+00:00
url: /blog/uplne-iny-druh-materializmu/
categories:
  - Nezaradené
draft: false
description: Recenzia na oceňovanú náučnú knihu Neobyčajné materiály od Marka Miodownika o materiáloch, ktoré nás obklopujú.
keywords: recenzia, kniha, Mark Miodownik, Bill Gates, materiály, minimalizmus, branislav dudáš, copywriting, čítanie, čokoláda
og_image: https://c1.staticflickr.com/2/1879/44605886662_76943b41a0_b.jpg

--- 
Minimalizmus je veľká vec, minimálne momentálne. Ľudia chcú mať kúzelne upratané poloprázdne domácnosti a&nbsp;zenové kancelárie. Cestovať sa odporúča len a&nbsp;jedine podľa zásady omnia mea mecum porto - všetko čo vlastním, si nesiem so sebou, v&nbsp;jedinom ruksaku. Aby sa to zmestilo na jedinú fotku.

Ľudí, ktorí plávajú proti prúdu minimalizmu je na prvý pohľad mizivé minimum. Jedným z&nbsp;nich je Mark Miodownik. Svoju knihu, Stuff Matters, nielenže nazval ultra-materialisticky, ešte aj tým úsmevným dvojzmyslom odmieta minimalizmus. V češtine vyšla pod trochu obyčajnejším názvom Neobyčejné materiály. Neobyčajnosť jej nehmotného obsahu ostala zachovaná.


![minimalistické minimum](/images/mnmm/mnmm.svg)


Miodownikov pozitívny vzťah k materiálnu je až uchopiteľný a&nbsp;keďže sa venuje materiálovému výskumu. K&nbsp;napísaniu knihy ho viedla nie hmotná zodpovednosť, ale čistá fascinácia. Keď ho ako chlapca v&nbsp;metre lupič porezal žiletkou, jediné, na čo sa dokázal sústrediť, bola schopnosť malého kúsku ocele prejsť kožou bundy aj tela.

V&nbsp;knihe sa venuje histórii a&nbsp;vlastnostiam jednotlivých materiálov. Zaujíma sa prečo žiletky režú a&nbsp;prečo sa spinky na papier ohýbajú; prečo sa kovy lesknú a&nbsp;prečo je sklo priehľadné; prečo ľudia milujú diamanty, ale nenávidia betón, ktorý je základom všetkého a&nbsp;na ktorom stojí celý ľudský svet. V knihe je okrem iných kapitola o&nbsp;oceli, skle, plastoch, porceláne, papieri ale aj o&nbsp;perličkách ako sú grafén a&nbsp;čokoláda. Pri čokoláde sa nematerialistické preferencie mnohých rozpúšťajú… ako čokoláda v ústach. O&nbsp;tejto hnedej kráske okrem iného Miodownik píše, že jej láske podobný efekt na mozog a&nbsp;srdce trvá dlhšie ako následky bozkávania.

Kniha je výstižná, exaktná ale nie zložitá, až prekvapivo zábavná. Úsmev sa priam zhmotňuje na perách a&nbsp;inšpirácia by sa dala krájať. Nikoho preto neprekvapí, že bola ocenená nie len vehementným odporúčaním od Billa Gatesa (a&nbsp;odo mňa), ale aj sklom - Wintonovou cenou od Kráľovskej spoločnosti.