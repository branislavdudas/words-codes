---
title: Všetko, čo ste chceli vedieť o ekonómii, ale báli ste sa opýtať
author: Branislav Dudáš
type: post
date: 2012-06-06T09:37:09+00:00
url: /blog/vsetko-co-ste-chceli-vediet-o-ekonomii-ale-bali-ste-sa-opytat/
categories:
  - Nezaradené
description: Aj napriek štúdiu ekonómie mám na mnohých ekonómov svoj názor. V mnohých prípadoch sú to podobní šarlatáni ako meteorológovia.
---
Aj napriek štúdiu ekonómie mám na mnohých ekonómov svoj názor. V mnohých prípadoch sú to podobní šarlatáni ako meteorológovia. V čase najväčšej krízy sa jedného z tele-ekonómov pýtali, ako sa bude vyvíjať kríza. Odpoveď: Kríza bude mať rapídny vývoj. Ale ešte nevieme či pozitívny alebo negatívny. Ak sa nechceme nechať kŕmiť podobnými rečami, neostáva nám nič iné, ako vzdelávať sa.

Charles Wheelan, ktorý píše pre The Economist napísal skvelú knihu o ekonómii. Volá sa Odhalená ekonómia (Naked Economics). Poviem to priamo: Tak dobrú knihu o ekonómii som ešte nečítal. Police kníhkupectiev sú plné kníh o podnikaní, ale pochopiteľných kníh o &#8222;tvrdej&#8220; ekonómii je ako šafránu.

> Trh odmeňuje vzácnosť, ktorá však nemá nič spoločné s hodnotou. Diamanty sa cenia na tisíce dolárov za karát, kým voda (ak máte odvahu piť ju priamo z vodovodu) je takmer zadarmo.
> 
> Ekonómia má celkom tautologickú predstavu o šťastí: veci, ktoré robíme nás musia robiť šťastnými, inak by sme ich predsa nerobili.

Kniha nie je hrubá, má necelých 350 strán a je plná informácií podložených praktickými príkladmi a myšlienkovými experimentmi.
  
Dozviete sa v nej ako fungujú trhy, akú úlohu zohrávajú informácie v rozhodovaní, ako fajčenie pomáha ekonomike&#8230;

> Predčasne úmrtia fajčiarov Českej republike ušetria asi 28 miliónov dolárov ročne na dôchodkoch a podporách na bývanie seniorov.

&#8230;čo je to tá väzňova dilema, ako sa obchoduje na finančných trhoch, čo sú to tie deriváty, ako fungujú zdravotné poisťovne, ako sa obchoduje s akciami a realitami.

> Kedykoľvek kupujete akciu (alebo iné aktíva), niekto vám ju musí predať. Chlapík, ktorý vám predáva tento &#8222;horúci tip&#8220;, sa rozhodol, že by chcel mať radšej hotovosť. Poobzeral sa po súčasných &#8222;výhodných cenách&#8220; a chce práve von &#8211; presne vtedy, keď vy chcete dnu.
> 
> Keď budete mať nabudúce pokušenie investovať veľkú sumu do akcií jedinej firmy, dokonca aj veľkej a dobre etablovanej, opakujte si tieto magické slová: Enron, Enron, Enron.

V dnešnej krízovej dobe sú veľmi aktuálne kapitoly, vysvetľujúce čo vlastne dáva silu peniazom&#8230;

> Dolár je zdrap papiera, ktorého hodnota sa odvíja iba od dôvery, že si zaň v budúcnosti budeme môcť čosi kúpiť.

&#8230;ako funguje americký FED, podľa čoho určujeme výkonnosť ekonomiky a ako sú na tom chudobné rozvojové krajiny a ako by sa im dalo pomôcť&#8230;

> Pokúste sa vysvetliť nejakému dieťaťu, povedzme osem-deväťročnému, prečo veľká časť sveta žije v pohodlí, ba prepychu, kým milióny ľudí na inom mieste planéty umierajú hladom a ďalšie miliardy iba prežívajú zo dňa na deň. V určitom bode začne byť vysvetľovanie trápne.

&#8230; a ako vplýva na svetový vývoj globalizácia.

> Globalizácia, ktorú nepoháňa altruizmus, ale túžba po zisku, urobila pre viac ľudí viac dobra než všetka rozvojová pomoc či výhodné úvery, čo kedykoľvek v dobrom úmysle poskytli vlády a medzinárodné organizácie.

Dve kapitoly knihy Odhalená ekonómia sa zaoberajú úlohou štátu. Jedna ukazuje pozitíva a druhá negatíva štátnych zásahov do ekonomiky. Musím povedať, že argumenty, ktoré Wheelan podal proti môjmu doterajšiemu presvedčeniu boli pôsobivé a určite stojí nad nimi uvažovať. Takže, či už ste proti štátnym zásahom, alebo za, určite získate pár argumentov, ale aj pár zamyslení, pred najbližšou debatou.

Jedinou jej chybou je slovenský preklad, ktorý je miestami veľmi kostrbatý, vo všeobecnosti však nekazí zážitok z čítania. Vydavateľstvo však odo mňa zaň dostane škaredý mail :) Knihu Odhalená ekonómia od Charlesa Wheelana však odporúčam všetkými desiatimi. Je to najlepšia a najpochopiteľnejšia kniha o ekonómii, ktorá sa mi dostala do rúk.

<div>
  Knihu <a title="Charles Wheelan - Odhalená ekonómia" href="http://www.gorila.sk/product/393990" target="_blank">Charles Wheelan &#8211; Odhalená ekonómia</a> si môžete kúpiť v kníhkupectve Gorila.
</div>

<div>
</div>