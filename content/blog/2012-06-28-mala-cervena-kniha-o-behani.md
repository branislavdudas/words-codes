---
title: Malá červená kniha o behaní
author: Branislav Dudáš
type: post
date: 2012-06-28T13:28:43+00:00
url: /blog/mala-cervena-kniha-o-behani/
categories:
  - Nezaradené

---
Keď sa mi ako začínajúcemu bežcovi dostala do rúk Douglasova Malá červená kniha o behaní, nemal som inú možnosť, ako po nej siahnuť, hneď ako to bolo možné. A dobre som urobil.<!--more-->

Ako už názov prezrádza, kniha je malá červená a celý jej obsah sa točí okolo behu. Na rozdiel od už recenzovanej knihy <a title="Ako ubehať k smrti antilopu" href="http://www.blog.branislavdudas.com/2012/01/ako-ubehat-k-smrti-antilopu/" target="_blank">Born to Run / Stvorení pre beh</a>, ktorá mi vysvetlila prečo behať, Douglasova kniha ukazuje ako behať. Našiel som si v nej jednoduché a zrozumiteľné odpovede na otázky, ktoré trápia každého začiatočníka, ale aj vedomosti, ktoré by si mali oprášiť aj skúsení bežci.

> Predstavte si sami seba večer v posteli, ako rozmýšlate nad tým, aký ste mali deň. Tešilo by vás, že ste boli behať? Áno, takmer určite.

Informácie o tom koľko behať, ako postupne zvyšovať zabehnuté vzdialenosti ale aj rýchlosť, čo si obuť, čo zjesť pred a po behaní, okrem potrebných vedomostí priniesli aj nutnú motiváciu. Veľmi pozitívne hodnotím aj tipy na to, ako sa vyhnúť bežeckým zraneniam a úrazom a ako ich rýchlo prekonať aby som nevypadol z cviku. Natiahnutú achilovku si už nemám v pláne zopakovať.

Staršie ročníky určite ocenia kapitolu venovanú behaniu a bežcom, ktorí sa už necítia najmladšie a potrebujú prispôsobiť vzdialenosti ale aj myseľ.

> Na veci, ktoré su pre nás dôležité, si vždy nájdeme čas. Bodka.

Kniha je rozdelená do tématických kapitol, ktoré obsahujú viacero krátkych tipov a odporúčaní. Okrem toho je písaná jednoduchým a príjemným jazykom, takze určite nebude problém ju čítať priebežne, počas cesty do práce alebo do školy, resp. venovať sa len častiam, ktoré sú pre vás práve aktuálne. Alebo ju môžete prečítať celú naraz na jedno posedenie.

> Vždy som si myslel, že Sir Isaac Newton mal skúsiť zabehnúť 20 míl predtým, než vyslovil tvrdenie, že teleso v pohybe ostane v pohybe, až kým na neho nezačne pôsobiť nejaká vonkajšia sila.

Malá červená kniha o behaní od Scotta Douglasa je len moja tretia kniha o behaní (pred ňou to bolo už spomínané Born to Run / Stvorení pre beh od Christophera McDougalla a O čem mluvím, když mluvím o běhání od Haruki Murakamiho), takže neviem zhodnotiť, či a koľko je na trhu podobných kníh. Pre mňa však predstavovala príjemné čítanie a potrebný prísľub informácií. Behu zdar a snáď sa niekedy stretneme pri behu (alebo v kníhkupectve).

<a title="Malá červená kniha o behaní" href="http://www.gorila.sk/product/394472" target="_blank">Malú červenú knihu o behaní si môžete kúpiť v kníhkupectve gorila.sk</a>