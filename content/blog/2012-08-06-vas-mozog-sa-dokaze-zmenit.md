---
title: Váš mozog sa dokáže zmeniť – neuroplasticita v praxi
author: Branislav Dudáš
type: post
date: 2012-08-06T06:27:55+00:00
url: /blog/vas-mozog-sa-dokaze-zmenit/
categories:
  - Nezaradené
description: Ak prestanete používať časť mozgu, neostane len tak ležať. Nevyužité neuróny budú zabraté používanými časťami mozgu. Ako boj o územie práve zaniknutého štátu – jeho najsilnejší sused zaberie nevyužitú pôdu a začne čerpať cenné nerastné suroviny.
---
Dám vám hádanku: Vyzerá to ako vlašský orech, konzistenciou je to ako huba a je to najvýkonnejší počítač na svete. Čo je to? Ak ste povedali mozog, máte pravdu. Ľudský mozog je jeden z najúžasnejších vynálezov prírody a predsa o ňom vieme tak žalostne málo.

Boli doby, keď sme si mysleli, že mozog je len nástroj, ktorým duša odovzdáva rozkazy telu. V časoch nie až tak minulých, sme si uvedomili, že tá šedivá špongia riadi celé telo. Postupným skúmaním sme si utvorili obraz toho, čo robí každá z jeho častí. Kúsok je zodpovedný za zrak, kúsok za pohyb, kúsok za pamäť… ako súčiastky v aute, nie? Dnes sa však postupne dozvedáme, že mozog flexibilnejší, ako sme sa domnievali.

Ak prestanete používať určitú časť mozgu, neostane len tak naprázdno ležať. Nevyužité neuróny budú zabraté najbližšími používanými časťami mozgu. Môžete si to predstaviť ako boj o územie práve zaniknutého štátu. Jeho najsilnejší sused zaberie nevyužitú pôdu a začne čerpať cenné nerastné suroviny. Znie to pekne, ale čo z toho vyplýva?

> Nie všetky fantómové končatiny bolia. Po tom, čo Ramachandran publikoval svoje objavy, začali sa mu ozývať ľudia po amputáciách. Viacero ľudí s amputovanými nohami sa mu so zahanbením priznalo, že pri sexe cítia orgazmus aj v ich amputovanej končatine. Jeden muž priznal, že keďže jeho noha bola väčšia ako jeho genitálie, orgazmus bol “omnoho väčší” ako predtým.

Podľa niektorých neurológov, ale najmä Normana Doidgea &#8211; autora knihy Váš mozek se dokáže změnit, môžeme túto skutočnosť nazvanú neuroplasticita využiť na mnohé &#8222;zázračné&#8220; úkony. V jeho knihe postupne prechádza prípady, v ktorých sa obete porážok, ktoré po rokoch rehabilitácií dosiahli len minimálny pokrok, vracajú do (takmer) normálneho života, pacienti s obsedantno-kompulzívnymi poruchami a depresiami nájdu úľavu a ľudia po amputácii ovládnu fantómové bolesti už neexistujúcich končatín.

> V jednom z prípadov sa zúfalý študent cítil taký stiesnený svojimi starosťami, že si vložil do úst zbraň a vystrelil. Náboj prešiel jeho frontálnym lalokom, spôsobil frontálnu lobotómiu, ktorá bola v tom čase liečbou obsedantno-kompulzívnej poruchy. Našli ho nažive, s vyliečenou poruchou a vrátil sa naspäť do školy.

Niektoré z opisovaných prípadov mi spôsobovali priam zimomriavky, iné ma motivovali k tomu, aby som nenechal svoj mozog skostnatieť. Ak sa rozhodnete po tejto knihe siahnuť, prečítate si o dievčati, ktoré sa narodilo len s polovicou mozgu, o tom, prečo majú deti bývajúce bližšie k letisku nižšie IQ, ako vplýva na mozog kultúra, internet a najmä pornografia. Chuťovkami sú informácie o tom, čo s vašim mozgom robí prechádzka po tráve naboso a cvičenie, aj to, prečo sa dospelí ťažšie učia jazyky a ako to zvrátiť.

> Keď mal Pablo Casals, huslista, deväťdesiatjeden rokov, opýal sa ho jeden študent: “Maestro, prečo pokračujete v cvičení?” Casals odpovedal, “Pretože sa zlepšujem.”

Ak sa chcete dozvedieť o fungovaní vášho mozgu, knihu Váš mozek se dokáže změnit vám určite odporúčam. Číta sa rýchlo a netreba k nej žiadne vzdelanie v neurológii. Ak si ju chcete kúpiť, môžete to urobiť v <a title="Váš mozek se dokáže změnit" href="http://www.insightbooks.org/insightbooks/eshop/0/3/5/575-Vas-mozek-se-dokaze-zmenit" target="_blank">tomto kníhkupectve</a>. Tak šup do čítania, veď ako povedal Sherlock Holmes: Ja som mozog, Watson! Zvyšok je len apendix.