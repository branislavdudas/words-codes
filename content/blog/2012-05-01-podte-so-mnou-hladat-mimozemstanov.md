---
title: Poďte so mnou hľadať mimozemšťanov!
author: Branislav Dudáš
type: post
date: 2012-05-01T19:50:56+00:00
url: /blog/podte-so-mnou-hladat-mimozemstanov/
categories:
  - Nezaradené
description: Existuje vo vesmíre iný život ako na Zemi? Alebo sme v tomto šialene veľkom priestore sami? Tieto otázky si často kladú vedci aj autori sci-fi. Odpoveď zatiaľ nepoznáme. Aké sú naše šance ho objaviť?
---
Existuje vo vesmíre iný život ako na Zemi? Alebo sme v tomto šialene veľkom priestore sami? Tieto otázky si často kladú vedci aj autori sci-fi. Odpoveď zatiaľ nepoznáme. Aké sú naše šance ho objaviť?

Prvé filmy o mimozemšťanoch, ktoré sa vyslovene zabývali v mojej hlave boli Kontakt s Jodie Foster a Hviezdna brána. Odvtedy ma predstava mimozemšťanov fascinovala. Myšlienka, že by sme mali byť jediní inteligentní obyvatelia vesmíru mi príde smutná, nie len kvôli tomu, že ak sme na vrchole evolúcie života, tak svoju úlohu neplníme zodpovedne.

**Pravdepodobnosť existencie mimozemského života vyjadril v rovnici Frank Drake**. Zahrnul do nej počet novo-vznikajúcich hviezd, to aký podieľ z nich má vlastné planéty, z nich vybral tie, na ktorých môže vzniknúť život. Z nich vybral tie, na ktorých život naozaj vznikne, vyvinie si inteligenciu, vytvorí civilizácie a začne vysielať informácie do vesmíru. Pravdepodobnosť tých záverečných podmienok si môžete zvoliť sami. **Ak sú však v galaxii miliardy hviezd a vo vesmíre sa nachádzajú miliardy galaxií…** niekdy musí existovať niekto, kto sa pýta rovnaké otázky ako my.

Pozrite sa na to takto:

A) Od svojho vzniku bola Zem dlho bombardovaná meteoritmi. Od konca tohto nebezpečného obdobia, do obdobia, do ktorého sa datujú prvé objavené fosílie uplynul relatívne krátky čas.

B) Život ako ho poznáme sa skladá z pár základných prvkov: vodík, kyslík, dusík a najmä uhlík. Zhodou okolností sú to najčastejšie sa vyskytujúce prvky vo vesmíre (ak si odmyslíme hélium, ktoré nereaguje s ničím).

**Život teda vznikol za relatívne krátky čas z široko dostupných surovín.** Keď sa nad tým zamyslím, neverím, že sa to stalo len raz.

Otázne však je, či by sme inteligentný život vôbec rozoznali. Inteligenciu sme si definovali podľa seba. Všimli ste si niekedy vonku dážďovky? Čo sa im asi tak preháňa hlavou? Uvedomujú si, že tie veľké dvojnohé zvieratá, ktoré okolo nich chodia sú inteligentné? **Čo ak je život vo vesmíre tak inteligentný, že by sme si jeho inteligenciu nedokázali uvedomiť?** A naopak. Čo ak sme len hlúpe zvieratká systematicky si ničiace vlastnú planétu?

Niekto však musí byť na našej úrovni, klásť si rovnaké otázky. Preto som dlhodobo zapojený do projektu <a title="SETI@home" href="http://setiathome.berkeley.edu/index.php" target="_blank">SETI@home</a>. Je to skratka Search for Extraterrestrial Intelligence &#8211; Pátranie po mimozemskej inteligencii. Za týmto projektom stál Carl Sagan, známy popularizátor vedy, autor knihy Kontakt, podľa ktorej bol natočený rovnomenný film. Do počítača si nainštalujete niečo ako šetrič obrazovky, ktorý **v čase keď nepoužívate váš počítač využíva jeho výpočtové schopnosti k tomu, aby analyzoval rádiové signály z vesmíru**. Do projektu sú zapojené tisíce dobrovoľníkov. Je to krásny príklad crowdsourcingu. Ak sa ku mne pripojíte, pomôžete vede a môžme spolu vytvoriť slovenský tím. A dostanete krásny certifikát.

Existuje šanca, že by aj oni počuli nami vysielané signály, ale vysielame len o kúsok dlhšie ako 70 rokov. Signál sa zatiaľ teda dostal len do vzdialenosti 70 svetelných rokov, čo je len kúsok za humnami. A osobne dúfam, že ho ani nikto nepočúva. **Čo by si o nás pomysleli, veď vysielame do vesmíru porno, správy, Farmu, Hotel Paradise a pod…**

A ak si napriek všetkým argumentom hovoríte, že už sme teleskopmi preskúmali dosť veľkú časť oblohy a že už počúvame dosť dlho, je to pre mňa **ako prísť k moru, nabrať pohár vody a na základe tejto vzorky tvrdiť, že veľryby neexistujú**.