---
title: Zaslúžite si webstránku, ktorú neprehliadne žiadny prehliadač. Máte ju?
author: Branislav Dudáš
type: post
date: 2019-02-06T07:00:00+00:00
url: /sluzby/webstranka/
categories:
  - webdizajn
draft: false
description: Zabudnite na facebook. Kvalitná webstránka je dlhodobá investícia, ktorá platí účty. Ak chcete mať kvalitný web, zamerajte sa na obsah, techniku a&nbsp;dizajn. Takto.
keywords: webstránka, webová stránka, webdizajn, dizajn, web
og_image: 
---
Biznis bez webstránky je ako obchod bez výkladu. Webová stránka je miestom prvého kontaktu s&nbsp;potenciálnymi zákazníkmi. Buduje vaše meno dvadsaťštyri hodín denne, sedem dní v&nbsp;týždni, za každého počasia a&nbsp;aj počas štátnych sviatkov. To pre vás neurobí žiadny zamestnanec. Preto, ak si dávate záležať na výbere zamestnancov, mali by ste si dať záležať aj na&nbsp;webstránke.

Bohužiaľ, málo webov je dnes skutočne dobrých. Ako povedal ikonický dizajnér Paul&nbsp;Rand:

> Ľudia majú viac skúseností so zlým dizajnom, než s&nbsp;tým dobrým. A&nbsp;keďže sú s&nbsp;ním zžití, sú náchilní uprednostňovať zlý&nbsp;dizajn.
> <footer>Paul Rand, Design, Form, and&nbsp;Chaos</footer>

Ako spoznáte kvalitne nadizajnovanú webstránku? Je to&nbsp;jednoduché:

1. Pri vyhľadaní kľúčovej frázy sa v&nbsp;Google zobrazí na prvých&nbsp;priečkach;
2. Otvoríte ju a&nbsp;načíta sa takmer&nbsp;okamžite;
3. Zobrazí sa korektne a&nbsp;to ako na mobile, tak aj na&nbsp;počítači;
4. Je prehľadná, dôveryhodná, zaujímavá a&nbsp;relevantná;
5. Je&nbsp;pekná.

V tomto článku vám ukážem ako rozpoznáte dobre odvedenú prácu pri tvorbe webstánky a&nbsp;čo by ste mali žiadať, ak si idete webstránku objednávať a&nbsp;chcete aby plnila&nbsp;účel.

Pozrieme sa spolu na rôzne aspekty webstránok: na **vizuálny web dizajn** – či je webstránka krásna; na **technické prevedenie** – či je webová stránka dobre nakódovaná, a&nbsp;na **content (obsah)**, teda či webstránka obsahuje všetko, čo obsahovať má. Začneme od&nbsp;krásy.

## Dizajn 
Dizajn je vaša vizitka. Obzvlášť ak navrhujete vizitky. Nech ale robíte čokoľvek, ukazuje, že vám záleží na detailoch a&nbsp;máte pre ne oko. Vaša webstránka je preto miestom, kde sa rodí prvý dojem. Je výkladom vášho&nbsp;podniku.

Ľudia sú prirodzene náchylní uprednostňovať krásu: krásne veci vnímame ako lepšie a&nbsp;nehľadíme na to, či sú lepšie aj v&nbsp;skutočnosti. Ak sú všetky ostatné okolnosti rovnaké, vyberieme si krajší produkt a&nbsp;veríme, že krajšie veci fungujú lepšie. Tak ako v&nbsp;prírode, funkcia nasleduje&nbsp;formu.

S estetickými, štýlovo nadizajnovanými web stránkami je to ako s&nbsp;ľuďmi: máme tendenciu veriť im viac. Dobrý dizajn evokuje dôveru. Ukazuje, že vám záleží na tom, čo&nbsp;robíte.

Návštevník vášho webu intuitívne cíti, že ak ho neviete zaujať web stránkou, pravdepodobne ho nebudete vedieť zaujať ani produktom. Dizajn je tak cvičením v&nbsp;aplikovanej psychológii a&nbsp;sám o&nbsp;sebe je dobrým biznis&nbsp;rozhodnutím.

Fungujúci dizajn webovej stránky by mal spájať jednotlivé kúsky a&nbsp;časti do koherentného celku. Typografia, paleta farieb, výber obrázkov a&nbsp;vizuálna hierarchia sú nástrojmi, ktorými skrz webdizajn pútavo komunikujete informácie, hodnoty a&nbsp;dôvody, prečo by sa ľudia o&nbsp;vás mali&nbsp;zaujímať.

### Typografia
Typografia je tónom, hĺbkou a&nbsp;farbou hlasu vašich písaných slov. Pre text znamená to isté, čo znamená hudobné vystúpenie pre skladbu: je interpretáciou, ktorá má potenciál nadchnúť a&nbsp;inšpirovať. Alebo&nbsp;uspať.

Myslím si, a&nbsp;som o&nbsp;tom skalopevne presvedčený, že základom dizajnu webovej stránky je a&nbsp;mala by byť typografia: správne zvolené písmo, esteticky a&nbsp;funkčne rozložené na&nbsp;stránke.

Typografický dobre zvládnutá stránka je ľahko čitateľná a&nbsp;pochopiteľná. Dáva slovám tón, ktorý vystihuje vašu či podnikovú&nbsp;osobnosť.

Ale pozor: čitateľnosť textu je vždy dôležitejšia než emocionálny dojem vychádzajúci z&nbsp;písma. Preto, ak sa vám páči divoké ornamentálne písmo, pravdepodobne nie je pre vašu webstránku tou správnou&nbsp;voľbou.

Na dobrý typografický dizajn webstránky väčšinou stačia dve dobre skombinované čitateľné písma. Ak máte šikovného dizajnéra, vystačí si aj s&nbsp;jedným. Ak robíte s&nbsp;majstrom, posadí vás na zadok aj obyčajnou&nbsp;Georgiou.

Veľké firmy si platia známych type dizajnérov, aby im navrhli na mieru rodinu písiem, ktoré budú jedinečné a&nbsp;budú vystihovať značku. Tie potom používajú všade, aj na webe. Bez toho, aby ste videli logo podľa písma isto spoznáte Apple, Google alebo&nbsp;Ikeu.

Ak ste malý podnik, start-up alebo jednotlivec, pravdepodobne pre vás nemá zatiaľ zmysel platiť si vlastného type dizajnéra. Na internete nájdete veľkú ponuku kvalitných web písiem na predaj a&nbsp;ak nechcete platiť, stále môžete zadarmo použiť písma z&nbsp;Google Fonts. Alebo, aby som bol prísnejší, výmenou za pokles rozpoznateľnosti&nbsp;značky
 
A ako spoznáte dobre typograficky nadizajnovanú stránku? Páči sa vám? Číta sa ľahko? Nesplývajú vám písmená? Sú viditeľné na pozadí? Nepreskakuje vám pohľad z&nbsp;riadku na&nbsp;riadok?

Naučím vás jednoduchú heuristiku: najmä pri dlhšom texte, ak nemám chuť prepnúť prehliadač do Reader View, stránka je typograficky viac-menej v&nbsp;poriadku.

Pri typografii na webe platí, že to najcennejšie, čo môžete ľuďom svojou webstránkou dať je **jasnosť a&nbsp;jednoduchosť.**

### Layout a&nbsp;grid a&nbsp;teda rozloženie

Grid, alebo po slovensky smiešne mriežka je stelesnením vôle k&nbsp;štruktúre. Ak máte logicky štruktúrovaný web, ak máte premakanú informačnú architektúru, dávate vizuálne najavo, že máte usporiadané myšlienky. A&nbsp;návštevníkom webovej stránky uľahčujete navigáciu naprieč vašim&nbsp;webom.

> Dizajn je rovnako proces rozmiestňovania ako proces&nbsp;tvorby.
> <footer>Ellen Lupton, Thinking with&nbsp;Type</footer>

### Použitie obrázkov
Obrázky pomáhajú ľuďom vytvoriť si obraz o&nbsp;vašom obsahu a&nbsp;zmýšľaní. Teda, aspoň by mali. Niektorí ľudia majú tendenciu prepchávať webstránky zbytočnými, nič nehovoriacimi ilustračnými obrázkami z&nbsp;fotobaniek alebo meme obrázkami s&nbsp;cieľom urobiť dojem, nafúknuť obsah alebo zakryť jeho&nbsp;slabiny.

Pamätajte, dobrý dizajn má zmysel. Neprepchávajte svoj web vatou, ktorá neplní žiaden účel. Ak chcete aby vaša webstránka komunikovala návštevníkom vašu veľkú myšlienku, dajte si záležať na tom, aby nebola popretkávaná vatou. Je to ľahké: Nemá zmysel používať obrázky, ktoré nemajú&nbsp;zmysel.

Ďalším argumentom pre použitie len skutočne hodnotných obrázkov je rýchlosť webstránky. Tá je kľúčová aj pre optimalizáciu pre vyhľadávače – SEO. Viac o&nbsp;SEO si povieme&nbsp;nižšie.

Ľuďom, ktorí chcú navrhovať (alebo kúpiť) pekné webstránky odporúčam len s&nbsp;mierou pozerať výsledky dizajnových hodnotení ako [Awwwards](http://awwwards.com/). Prečo? Nedávno som si išiel pozrieť víťazov v&nbsp;kategórii web dizajn, otvoril som si v&nbsp;jednotlivých kartách prehliadača naraz celý rebríček – približne desať ocenených webstránok. Ventilátor môjho dobre vybaveného notebooku sa rozbehol na plné obrátky, teplota procesora sa začala prudko zvyšovať a&nbsp;stránky samotné ešte stále neboli načítané. Ak potrebujú návštevníci na otvorenie vašej stránky superpočítač a&nbsp;internet s&nbsp;vysokou rýchlosťou a&nbsp;aj tak sa im načítava pomaly, tak to nie je dizajn, ale predvádzanie&nbsp;sa.

Miesto toho odporúčam sústrediť sa na klasiky dizajnu ako [The Elements of Typographic Style](https://amzn.to/2CPmnS8) od Bringhursta, [Grid Systems in Graphic Design](https://amzn.to/2RjI6H4) od Mülller-Brockmanna, The Visual Display of Quantitative Information od Tufteho a&nbsp;nakoniec The Design of Everyday Things od Dona&nbsp;Normana.

## Technická stránka webovej stránky alebo webstránka ako jedna báseň
Dizajn nie je len o&nbsp;tom, ako webstránka vyzerá, ale aj ako a&nbsp;či funguje. Krása by mala ísť ruka v&nbsp;ruke s&nbsp;použiteľnosťou a&nbsp;niekedy by ňou mala byť aj obmedzená. To je aj dôvod prečo som písal najprv o&nbsp;vizuálnom webdizajne a&nbsp;teraz okolo neho nakreslím hranice časťou o&nbsp;technickom prevedení webu. Grafická podoba webstránky má isté obmedzenia a&nbsp;tie obmedzenia sú stanovené užívateľským&nbsp;prostredím.

Vysvetlím na porovnaní: v&nbsp;poézii sú najlepšie diela obmedzené formou básne – napríklad sonet by mal obsahovať 14 veršov rozdelených do dvoch štvorveršových a&nbsp;dvoch trojveršových strof. Zároveň verše by sa mali medzi sebou rýmovať. Rytmus a&nbsp;štruktúra obmedzujú voľnú ruku básnika aj webdizajnéra. Dizajnér a&nbsp;developer sú technicky obmedzení rýchlosťou načítania stránky, potrebou responzívneho zobrazenia webstránky a&nbsp;rôznymi etickými, morálnymi a&nbsp;ekonomickými&nbsp;požiadavkami.

### Rýchlosť
Rýchlosť webovej stránky je funkcia veľkosti obsahu stránky a&nbsp;rýchlosti internetového pripojenia. Google odporúča, aby sa webstránka načítala do 3 sekúnd. Prečo? Pretože v&nbsp;uponáhľanej dobe sa nikomu nechce čakať na slimačie&nbsp;stránky.

Ľudia nemajú radi pomalé stránky. A&nbsp;Google zase nemá rád stránky, ktoré nemajú radi ľudia. A&nbsp;stránka, ktorú nemá rád Google je pochovaná&nbsp;zaživa.

Prečo má Google rád rýchle stránky? Ultra rýchle načítavanie webstránok zvyšuje návštevnosť a&nbsp;engagement, zvyšuje konverzie a&nbsp;pomáha PPC kampaniam zvýšiť impresie. A&nbsp;z&nbsp;tých Google&nbsp;žije.

Ale máloktorý dizajnér dokáže bez mihnutia oka urobiť Sofiinu voľbu a&nbsp;vybrať si medzi rýchlosťou načítavania stránky a&nbsp;vizuálnym webdizajnom plným krásnych obrázkov. A&nbsp;veľkosť obrázkov rastie každým dňom s&nbsp;rastúcim rozlíšením displejov. Kvôli tomu sa priemerná rýchlosť načítania stránky za posledné roky&nbsp;zdvojnásobila.

Riešenie? Optimalizovať všetko čo sa pohne. Obrázky samotné, ich doručovanie návštevníkom a&nbsp;formáty. A&nbsp;najmä a&nbsp;opäť: nepoužívať obrázky&nbsp;zbytočne.

### Responzívny web dizajn
Dobre nadizajnovaná web stránka musí byť responzívna. Musí fungovať korektne a&nbsp;konzistentne na zariadeniach všetkých veľkostí a&nbsp;tvarov. Na veľkom monitore, na tablete, na mobile, na hodinkách, na chladničke, na práčke a&nbsp;aj na zariadeniach, ktoré ešte neexistujú. A&nbsp;tiež na zariadeniach, ktoré displej nemajú – na inteligentných reproduktoroch. Však, Siri, Alexa, Cortana a&nbsp;Google&nbsp;Assistant?

### Accessibility
Web bol navrhnutý tak, aby fungoval pre každého bez rozdielu. Či už má človek telefón s&nbsp;operačným systémom Android, alebo nemá ruku, či hovorí po čínsky, alebo je hluchý, mal by byť prístupný každému. Robiť prístupné webstránky je slušné a&nbsp;morálne. A&nbsp;ak by vám to nestačilo, Google si to tak&nbsp;praje.

Opäť platí, že to najcennejšie, čo môžete ľuďom svojou webstránkou dať je **jasnosť a&nbsp;jednoduchosť.**

### SEO / Optimalizácia pre vyhľadávače
SEO je prax zvyšovania množstva a&nbsp;kvality návštev prichádzajúcich na váš web z&nbsp;neplatených, tzv. organických, výsledkov internetového vyhľadávania – v&nbsp;slovenských pomeroch prevažne z&nbsp;Googlu.

A&nbsp;takmer 91 % webstránok je pre Google neviditeľných. Vyplýva to z&nbsp;testu ahrefs z&nbsp;mája 2018, ktorý ukázal, že až 90,88 % webov má 0, slovom nula, organických návštev. To znamená, že na ne nikto zadarmo&nbsp;nepríde.

Ak si myslíte, že vaša webstránka nemusí byť optimalizovaná pre vyhľadávače pretože budete investovať do reklamy, pozeráte sa na vec krátkozrako. PPC reklamy a&nbsp;iné marketingové taktiky vám budú na web privádzať návštevníkov len kým ich budete platiť. Akonáhle prestanete, tok návštevníkov sa zastaví a&nbsp;studňa&nbsp;vyschne.

SEO / Optimalizácia pre vyhľadávače je stratégia dlhodobej udržateľnosti na webe. Ak rozhodujete o&nbsp;investovaní do online marketingu, stojíte na križovatke. Môžete odísť buď s&nbsp;dlhým nosom alebo s&nbsp;dlhým&nbsp;chvostom.

<aside>Dlhý chvost je internetový fenomén, pri ktorom sa na webe spočítavajú stabilné ale nízke počty, v&nbsp;našom prípade návštev podstránok, a&nbsp;výsledkom ich súčtu je dlhodobo udržateľná solídna miera návštev celej&nbsp;webstránky</aside>

A preto každý majiteľ webstránky či podniku sníva o&nbsp;prvom mieste vo vyhľadávaní Google. Úspech dnešných webstránok stojí a&nbsp;padá na optimalizácii pre vyhľadávače a&nbsp;dlhodobej digitálnej&nbsp;stratégii.

Ak ste na prvých priečkach vo vyhľadávaní, tak ste pred konkurenciou aj v&nbsp;predaji.

Ak nie ste na prvých priečkach vo vyhľadávaní pre kľúčové slová relevantné pre váš biznis, môžete si byť istí, že niekto z&nbsp;vašej konkurencie tam je. Ak sa spoliehate na už spomínané, v&nbsp;krátkodobom horizonte fungujúce sociálne siete a&nbsp;reklamy, nechávate sa zatieniť v&nbsp;kritickom aspekte&nbsp;podnikania.

Podľa prieskumu BrightEdge až 51 % návštevnosti webových stránok prichádza z&nbsp;organického, neplateného, vyhľadávania. 10 % prichádza na weby z&nbsp;plateného vyhľadávania, 5 % zo sociálnych sietí a&nbsp;34 % z&nbsp;iných&nbsp;zdrojov.

Takže smola. Sociálne siete sú síce sexy, ale účty platí vyhľadávanie. **Zvládnutá optimalizácia pre vyhľadávače je 10-krát účinnejšia než sociálne siete. Tvorí 51 % návštevnosti web stránok a&nbsp;generuje 40&nbsp;% celkových&nbsp;príjmov.**

Z tohto dôvodu sa SEO stáva bežnou marketingovou praxou, rovnako ako sa ňou stala televízia, rádio a&nbsp;print. Navyše, SEO sa dá výborne kombinovať s&nbsp;PR. A&nbsp;naopak, vaše PR môže ťažiť benefity z&nbsp;kvalitne urobenej optimalizácie pre&nbsp;vyhľadávače.

Ale ak ste malý hráči, buďte realisti. Akú šancu má malé kníhkupectvo z&nbsp;malej obce, že sa zobrazí na prvej priečke pre frázu „Malý princ“? Malú. Nie vždy je cieľom byť na prvom mieste. Cieľom je získavať zákazníkov a&nbsp;tvoriť tržby cez optimalizáciu pre relevantné špecifické kľúčové slová a&nbsp;pre špecifické cieľové&nbsp;skupiny.

**Varovanie:** Nepreháňajte to s&nbsp;potrebou prehnane investovať do SEO. Niektoré spoločnosti vám budú sľubovať… čo sľubovať, garantovať! vysoké pozície vo výsledkoch vyhľadávania na Google. Poctiví SEO experti a&nbsp;konzultanti vám vylepšením obsahu a&nbsp;fungovania vašej webstránky pomôžu vykročiť správnym smerom. Iní budú v&nbsp;snahe oklamať vyhľadávače skúšať pochybné fígle a&nbsp;taktiky. Buďte preto opatrní. Ak si Google spojí vašu webstránku s&nbsp;podobne pochybnými praktikami, z&nbsp;dlhodobého hľadiska vám to pravdepodobne uškodí a&nbsp;môžu vás z&nbsp;Google indexu vymazať&nbsp;nadobro.

SEO/optimalizácia pre vyhľadávače nie je jednorazová záležitosť, ktorú ak urobíte raz, máte hotovo navždy. Je to cieľ, ktorý sa hýbe spolu s&nbsp;vami. Závisí na technických aspektoch webstránky, ktoré môžete buď vyladiť alebo si dať vytvoriť novú ale odvíja sa najmä od jej obsahu. A&nbsp;to ma dovádza k&nbsp;najdôležitejšej časti – Obsah&nbsp;webstránky.

## Obsah webstránky / Content
Obsah je to, kvôli čomu ľudia prídu na vašu webstránku. Ak je kvalitný, budú vás mať radi, vrátia sa a/alebo ochotne za niečo&nbsp;zaplatia.

Kvalitný obsah je tak silný, že dokáže zvrátiť nepodarené technické aj vizuálne prevedenie webu. Neochotne sa priznávam, že mnohé z&nbsp;mojich najobľúbenejších stránok sú škaredé, ťažko čitateľné a&nbsp;niekedy sa načítavajú naozaj pomaly. Veľmi tým trpím, ale nízku rýchlosť zvládnem s&nbsp;vysokou trpezlivosťou (a Reader View) ak viem, že budem  nakoniec odmenený kvalitným a&nbsp;užitočným obsahom na vysokej&nbsp;úrovni.

> Odpad v&nbsp;krásne responzívnej mriežke je stále&nbsp;odpad.
> <footer>Jeffrey Zeldman</footer>

Web stránky bez obsahu sú prázdne. Web stránky s&nbsp;nekvalitným obsahom a&nbsp;skvelým dizajnom sú plytké. Stránky so skvelým obsahom a&nbsp;zlým dizajnom sú ako z&nbsp;rozprávky o&nbsp;Popoluške. Čakajú na niekoho, kto rozlúskne ich oriešok. Potom si ich všimne celý svet a&nbsp;bude ich milovať. Dokonca aj v&nbsp;čítačkovom&nbsp;móde.

Pamätajte, Google má rád vašu webstránku len ak ju najprv majú radi iní ľudia. Preto je lepšie sústrediť sa pri tvorbe obsahu nie na kvantitu, ale na kvalitu. Netrápte sa prázdnymi slovami či clickbaitovými&nbsp;nadpismi.

To najlepšie, čo môžete pre svoju webstránku po obsahovej stránke urobiť je pravidelne publikovať konzistentne kvalitný content. **Skúmajte, čo zaujíma ľudí vo vašej cieľovej skupine a&nbsp;odpovedzte im lepšie než vaša&nbsp;konkurencia.**

Kvalitný obsah je:

1. relevantný
2. pútavý
3. jedinečný
4. aktuálny
5. pravidelne aktualizovaný

## Doplnky 
Ak sa vám podarilo spojiť tieto tri hlavné aspekty kvalitnej webstránky, gratulujem. Môžete začať riešiť&nbsp;drobnosti:

- Google Analytics alebo iná analytika (a jej súlad s&nbsp;GDPR);
- prepojenie s&nbsp;Google Search Console, aby ste vedeli ako na tom ste vo&nbsp;vyhľadávaní;
- zdieľanie na sociálnych sieťach a&nbsp;ich&nbsp;integrácia;
- e-mailový&nbsp;newsletter.

## Záver
Znie to komplikovane, však? Tvorba webstránok, ak má byť výsledný produkt kvalitný, je súbor viacerých na prvý pohľad protichodných&nbsp;činností.

Problém mnohých webstránok je, že ich dizajnér nevie takmer nič o&nbsp;optimálnom výkone, programátor chápe dizajn len intuitívne a&nbsp;ani jeden z&nbsp;nich netuší, ako vlastne funguje SEO. Ak sa náhodou odborníci na tieto tri svety stretnú (a nepobijú), bude to v&nbsp;agentúre a&nbsp;vyjde vás to&nbsp;draho.

Nečudo, že z&nbsp;toho majiteľov malých podnikov, živnostníkov či freelancerov bolí hlava. Väčšinou sú po krk ponorení vo vlastnej práci a&nbsp;nemajú záujem na vlastnú päsť riešiť problém z&nbsp;úplne cudzieho odvetvia, akým tvorba webstránok nepochybne&nbsp;je.

Ste jedným z&nbsp;nich? Práve pre vás som tu ja. Pomôžem, poradím alebo pre vás priamo vytvorím kvalitnú a&nbsp;krásnu webstránku na mieru. Bude technicky optimalizovaná pre vyhľadávače a, ak chcete, pomôžem vám ju plniť kvalitným obsahom relevantným pre vaše odvetvie. A&nbsp;to všetko bez toho, aby ste museli platiť tri rozdielne špecializované agentúry. Win-Win. Ste in? [**Napíšte&nbsp;mi.**](mailto:branislav.dudas@gmail.com?subject=webstr%C3%A1nka&body=Ahoj%2C%20Bra%C5%88o%2C%20%C4%8D%C3%ADtal%20som%20Tvoj%20%C4%8Dl%C3%A1nok%20o%20webstr%C3%A1nkach%20a%20chcel%20by%20som)