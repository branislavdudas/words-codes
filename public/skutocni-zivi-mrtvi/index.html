<!DOCTYPE html>
<html lang="en">

  <head>
    <meta charset="utf-8">
<meta name="viewport" content="width=device-width, initial-scale=1">

<meta name="generator" content="Hugo 0.38" />


    <link rel="canonical" href="https://words.codes/skutocni-zivi-mrtvi/">

    <title>Skutoční živí mŕtvi | Words &amp; Codes</title>

    <link href="https://words.codes/css/style.css" rel="stylesheet">
    <link href="https://words.codes/css/latex.css" rel="stylesheet">

    
  </head>

  <body>
    <header>
     

     <nav>
        <ul class="navbar">
            <li class="logo">
              <a href="/">
                <img src="/logo/logoWC.svg" alt="Words & Codes"/>
              </a>
            </li>
            <li class="nav-first"><a href="#" class="nav-link">Práca</a></li>
            <li><a href="#" class="nav-link">Blog</a></li>
            <li><a href="#" class="nav-link">Kontakt</a></li>
        </ul>
    </nav>
      
      
    </header>

    


<article>
  <header>
    <h1>Skutoční živí mŕtvi</h1>
  </header>

  <section>
    <p>Žijú medzi nami a čakajú na smrť, na ktorú sme ich a ich rodiny odsúdili. Možno majú šťastie a nevedia o tom, možno niečo tušia. Dúfam, že nie. Bohužiaľ, jediní možní záchrancovia sú ich vrahovia. A tí očividne nemajú zľutovanie.</p>

<p>Douglas Adams, známy najmä ako autor kultového Stopárovho sprievodcu po galaxii, tentokrát vystupuje v netradičnej podobe &#8211; cestuje po svete s cieľom spoznať druhy na prahu vyhynutia. Napriek mnohým prekážkam a smutnému charakteru cesty si udržiava svoj inteligentný humor.</p>

<blockquote>
<p>“Takmer som ti poslal správu, aby si nechodil,” povedal. “Celá táto záležitosť je nočná mora. Som tu už päť dní a stále čakám, či sa niečo podarí. Ambasádor v Bruseli mi sľúbil, že nám Ministerstvo poľnohospodárstva poskytne dva Land Rovery a vrtuľník. Ukázalo sa, že majú len moped a aj ten nefunguje.</p>
</blockquote>

<p>Skúsenému (aj menej skúsenému) pozorovateľovi iste neunikne, že takmer všetky momentálne ohrozené druhy sa vyskytujú v rozvojových krajinách. Zaujímalo by ma, či je dôvodom uvedomelosť pokrokových krajín, alebo sme proste zvládli náš podieľ záhuby v lepšom čase… V každom prípade sme si aspoň čiastočne vstúpili do svedomia a nie všetci z nás naďalej hrajú rolu pánov tvorstva.</p>

<blockquote>
<p>Keď je raz koloniálna vláda preč, byrokracia naďalej pobehuje ako bezhlavé kura a nerobí nič iné ako chyby, naráža do vecí a keď sa dostane k strelným zbraniam, postrelí sa do nohy. Ex-kolóniu spoznáte podľa ohromného počtu ľudí, ktorých jedinou náplňou práce je zabrániť každému, kto sa niečo snaží urobiť, aby to urobil.</p>
</blockquote>

<p><a href="http://www.blog.branislavdudas.com/2013/02/skutocni-zivi-mrtvi/gorilla-gorilla-beringei-mountain-gorilla/" rel="attachment wp-att-236"><img class="aligncenter size-full wp-image-236" alt="Gorilla gorilla beringei<br /><br /><br /><br /><br /><br /><br /><br />
Mountain gorilla&rdquo; src=&ldquo;<a href="https://i2.wp.com/www.blog.branislavdudas.com/wp-content/uploads/2013/01/gorila.jpeg?resize=580%2C360&quot;">https://i2.wp.com/www.blog.branislavdudas.com/wp-content/uploads/2013/01/gorila.jpeg?resize=580%2C360&quot;</a> data-recalc-dims=&ldquo;1&rdquo; /&gt;</a></p>

<p>Adams sa na svojich cestách zoznámil s rôznymi druhmi &#8211; madagaskarským lemurom aye-aye, komodskými varanmi, vtákmi kakapo na Novom Zélande, bielymi nosorožcami z Konga (Panuje presvedčenie, že roh nosorožca sa v čínskej medicíne používa ako afrodiziakum, ale nie je to pravda. Používa sa na zníženie horúčky. Samozrejme, že to nefunguje, je to len stvrdnutá koža, Číňania si môžu s rovnakou účinnosťou kúsať nechty&#8230;), delfínmi z rieky Jang-c&#8217;-ťiang a mnohými inými. Možno zo mňa hovorí antropocentrizmus, ale najviac sa ma dotklo stretnutie s Horskými <a href="http://www.blog.branislavdudas.com/2012/01/gorila-10-veci-ktore-o-nej-neviete/" title="Gorila: 10 vecí, ktoré o nej neviete">gorilami</a>. Sú to inteligentné a majestátne zvieratá a z rodiny živočíchov sú k nám takmer najbližšie.</p>

<blockquote>
<p>Opatrne som z batohu vytiahol ružový papier a začal si písať poznámky o situácii. To ho očividne zaujalo trochu viac. Predpokladám, že doteraz nikdy nevidel ružový papier. Jeho oči sledovali moju ruku pohybujúcu sa naprieč papierom a po chvíli sa načiahol a dotkol sa najprv papieru a potom vrcholu môjho guľôčkového pera &#8211; nie aby mi ich vzal, ani aby ma zastavil, len aby zistil, čo to je a aký je to pocit. Veľmi to mnou pohlo a cítil som hlúpy impulz ukázať mu aj môj fotoaparát.</p>
</blockquote>

<p>Nejasne si uvedomujeme, aký krehký je život jednotlivca (najmä nášho druhu) a nemáme potrebný nadhľad na to, aby sme si uvedomili, že takmer denne ničíme unikátne druhy života, rastliny aj živočíchy. Viem, čítame o tom, vidíme to telke, ale to uvedomenie si, že stačí jediný zlý krok a jedinečný prejav života je navždy preč…</p>

<blockquote>
<p>Ostrovné ekológie sú krehké časové schránky. Dokážete si predstaviť, čo by sa stalo, ak by ste tam priviedli druh z pevniny? Bolo by to ako priviesť Al Caponeho, Čingischána a Ruperta Murdocha na Isle of Wight — miestni by nemali šancu.</p>
</blockquote>

<p><a href="http://www.blog.branislavdudas.com/2013/02/skutocni-zivi-mrtvi/douglas-adams/" rel="attachment wp-att-237"><img class="aligncenter size-full wp-image-237" alt="douglas adams" src="https://i0.wp.com/www.blog.branislavdudas.com/wp-content/uploads/2013/01/douglasadams.jpeg?resize=580%2C373" data-recalc-dims="1" /></a></p>

<p>Je ťažké, napísať knihu o vymierajúcich druhoch tak, aby bola poučná, udrela na tú správnu strunu a pri tom bola vtipná, ale Douglas Adams to dokázal. Škoda, že už nie je medzi nami. Ak sa vám páčil Stopárov sprievodca po galaxii / máte záujem sa niečo dozvedieť a zabaviť sa, určite po nej siahnite. Nájdete ju aj <a title="last chance to see" href="http://www.bookdepository.com/Last-Chance-See-Douglas-Adams/9780099536796" target="_blank">v tomto kníhkupectve</a>, s poštovným na Slovensko zadarmo. Prajem príjemné čítanie a pripájam posledný citát:</p>

<blockquote>
<p>Strata pár druhov nám môže pripadať takmer bezvýznamná v porovnaní s veľkými environmentálnymi problémami ako globálne otepľovanie a rozpad ozónovej vrstvy. Aj keď má príroda pozoruhodnú mieru odolnosti, existuje hranica, po ktorú môže byť táto odolnosť skúšaná. Nikto nevie, ako blízko k tejto hranici sa pohybujeme. Čím je väčšia tma, tým rýchlejšie ideme.</p>
</blockquote>
  </section>
</article>



    <footer>

    </footer>



  </body>

</html>
