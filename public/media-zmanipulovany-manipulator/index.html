<!DOCTYPE html>
<html lang="en">

  <head>
    <meta charset="utf-8">
<meta name="viewport" content="width=device-width, initial-scale=1">

<meta name="generator" content="Hugo 0.38" />


    <link rel="canonical" href="https://words.codes/media-zmanipulovany-manipulator/">

    <title>Médiá – zmanipulovaný manipulátor? | Words &amp; Codes</title>

    <link href="https://words.codes/css/style.css" rel="stylesheet">
    <link href="https://words.codes/css/latex.css" rel="stylesheet">

    
  </head>

  <body>
    <header>
     

     <nav>
        <ul class="navbar">
            <li class="logo">
              <a href="/">
                <img src="/logo/logoWC.svg" alt="Words & Codes"/>
              </a>
            </li>
            <li class="nav-first"><a href="#" class="nav-link">Práca</a></li>
            <li><a href="#" class="nav-link">Blog</a></li>
            <li><a href="#" class="nav-link">Kontakt</a></li>
        </ul>
    </nav>
      
      
    </header>

    


<article>
  <header>
    <h1>Médiá – zmanipulovaný manipulátor?</h1>
  </header>

  <section>
    <p>Politik XY v rozhovore s médiami úmyselne zaklame. Aby získal pre toto klamstvo krytie, je okamžite doplnené na Wikipédiu. Aby sa overila dôveryhodnosť editácie, pridá sa citácia s odkazom na spomínané interview. Keďže dnes už novinári nekontrolujú, ale kopírujú (alebo v lepšom prípade na seba nadväzujú) a s Wikipédiou sa už konzultuje naozaj všetko, ani sa nenazdáte a z klamstva sa stane pravda. Môžete si povedať, že vaše obľúbené noviny si fakty overujú (neoverujú), ale v dave na tom už aj tak nezáleží. Médiá, ako všetky spoločenské zvieratá, behajú v stáde.</p>

<p>Toto je len jedna z mnohých techník manipulácie, ktoré vo svojej knihe Trust Me, I&#8217;m Lying: Confession of a Media Manipulator opísal Ryan Holiday. Manipulácia médií bola jeho náplň práce. V knihe sa dozviete, ako jednoducho rozšíriť cielene vymyslené informácie tak, aby sa nakoniec dostali až na titulku veľkých médií. Z jeho postupov mi behal mráz po chrbte.</p>

<blockquote>
<p>V dobe obrazov a zábavy, okamžitého emocionálneho uspokojenia, nevyhľadávame a ani nechceme úprimnosť alebo realitu. Realita je komplikovaná. Realita je nudná. Už nie sme schopní, ani ochotní zvládať jej zmätok.</p>
</blockquote>

<p>Napriek všetkému, to, že si s obsahom médií niektorí ľudia robia čo sa im zachce, nie je to najhoršie. Médiá nás svorne kŕmia podnetmi (normálne som chcel napísať informáciami) dostatočne stimulujúcimi a početnými a my už nestíhame myslieť. Ako niekto povedal, obsah médií je šťavnatý kus mäsa, ktorý si so sebou nesie zlodej, aby odlákal strážneho psa našej mysli. A keď je to mäso namiešané z násilia, krvi, vojen, perverzností (a zvieratiek, nie sme predsa monštrá) nevieme sa odtrhnúť od obrazoviek. Psychológovia dokázali, že presne tento typ negatívnych podnetov v človeku vyvoláva stav, kvôli ktorému mozog určí na prijímanie podnetov vyššiu kognitívnu kapacitu. A čo nasleduje potom? Reklama.</p>

<blockquote>
<p>Pred pár rokmi som prestal blogovať pre Mashable po tom, ako uverejnili list na rozlúčku od chlapa, ktorý narazil helikoptérou do vládnej budovy v Texase. Peteova (vydavateľova) reakcia na môj odchod kvôli listu bola: &#8222;Aj ostatné stránky to urobili.&#8220; Nikdy nevysvetlil, prečo by mal web zameraný na techniku, web a sociálne médiá zverejniť list na rozlúčku nejakého blázna.</p>
</blockquote>

<p>Keby nás tak videl Huxley, autor antiutópistickej knihy Koniec civilizácie (Brave New World)&#8230; Vždy som si myslel, že dopadneme podľa Orwella&#8230;</p>

<blockquote>
<p>Filozof Alain de Botton raz povedal, že grécke tragédie, aj keď boli obľúbenou formou zábavy, mali svoj zmysel. Napriek tomu, že boli klebetné, niekedy nemravné a často plné násilia, učili divákov nezabudnúť na to, ako jednoducho sa podobné nešťastie môže stať aj im a že majú byť pokorní voči chybám iných. Od tragédií sa dalo učiť. Ale správy dvadsiateho-prvého storočia, píše,s ich lexikónom perverzákov a čudákov, zlyhaní a skrachovancov, leží na jednom konci spektra a grécke tragédie na druhom.</p>
</blockquote>

<p>Ak sa chcete dozvedieť viac o praktikách médií a ľudí, ktorí si s nimi robia čo chcú, určite stiahnite po knihe Trust Me, I&#8217;m Lying: Confession of a Media Manipulator od Ryana Holidaya. Jej autor je novodobý Machiavelli mediálneho sveta. Jediné mini negatívum bolo, že sa v opisovaných konkrétnych prípadoch zameriaval len pár značiek a médií. Napriek jej pochopiteľne zatrpknutému tónu má kniha oči otvárajúci účinok. Odporúčam ju každému kto má doma televízor alebo prístup na internet. Určite by nemala chýbať v knižnici žiadneho marketéra. Hovorí sa, že Medium is the message. Pravda je, že Medium is the massage.</p>

<p>Knihu Trust Me, I&#8217;m Lying: Confession of a Media Manipulator od Ryana Holidaya si môžete <a title="holiday" href="http://www.bookdepository.com/Trust-Me-Im-Lying-Ryan-Holiday/9781591845539" target="_blank">kúpiť v tomto kníhkupectve</a>. Budete mať niečo namiesto televízie a blogov a mne pomôžete získať knihu na ďalšiu recenziu.</p>
  </section>
</article>



    <footer>

    </footer>



  </body>

</html>
