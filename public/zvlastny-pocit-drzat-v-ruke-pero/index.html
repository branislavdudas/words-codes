<!DOCTYPE html>
<html lang="en">

  <head>
    <meta charset="utf-8">
<meta name="viewport" content="width=device-width, initial-scale=1">

<meta name="generator" content="Hugo 0.38" />


    <link rel="canonical" href="https://words.codes/zvlastny-pocit-drzat-v-ruke-pero/">

    <title>Zvláštny pocit, držať v ruke pero | Words &amp; Codes</title>

    <link href="https://words.codes/css/style.css" rel="stylesheet">
    <link href="https://words.codes/css/latex.css" rel="stylesheet">

    
  </head>

  <body>
    <header>
     

     <nav>
        <ul class="navbar">
            <li class="logo">
              <a href="/">
                <img src="/logo/logoWC.svg" alt="Words & Codes"/>
              </a>
            </li>
            <li class="nav-first"><a href="#" class="nav-link">Práca</a></li>
            <li><a href="#" class="nav-link">Blog</a></li>
            <li><a href="#" class="nav-link">Kontakt</a></li>
        </ul>
    </nav>
      
      
    </header>

    


<article>
  <header>
    <h1>Zvláštny pocit, držať v ruke pero</h1>
  </header>

  <section>
    <p>Zvláštny pocit, držať v ruke pero. Kĺzať ním po papieri, podobne ako prstom po dotykovom telefóne, ale inak. Spôsobom akým sa v zime korčuľujú slušné slečny. Určovať jeho trasu a zároveň sledovať jeho stopu s obavami o výsledný obraz. Už je to dávno…</p>

<p>Zatvorte oči a skúste si spomenúť na písmo vášho najlepšieho priateľa. Alebo manžela. Nie to, že v mailoch končí každú vetu troma bodkami a za každou druhou dá smajlíka. Myslím skutočné písmo, rukou &#8211; tou končatinou s piatimi stylusmi na konci. Preškrtáva téčka? Robí nad i bodku alebo krúžok? Videli ste vôbec jeho písmo?</p>

<blockquote>
<p>Ak niekedy stretnete niekoho, kto svoj podpis miesto podčiarknutia prečiarkne, utečte rýchlo a ďaleko. Roky terapie už čakajú.</p>
</blockquote>

<p>Pamätám si, ako som sa učil písať. Niektoré písmená mi robili problém. Napríklad písané E som písal opačne. Ale tešil som sa, že sa postupne prepracujem k dospeláckemu písmu, tomu elegantne vyzerajúcemu kódu, ktorý vedel prečítať len odosielateľ a príjemca a nepriateľom &#8211; deťom ostalo nečitateľné. Majstrovstvo nečitateľného rukopisu sa mi podarilo zvládnuť. Nie do takej miery ako lekárom (myslím, že sa učia písať v tej istej škole, kde sa hlásiči na železničných staniciach a letiskách učia rozprávať).</p>

<p>Elegancia môjho rukopisu však zaostáva. Syndrómy tohto úpadku som už videl. A nie raz. Každý september, po návrate do školy, keď som musel spolu s perom chytiť aj grif. Liečba je jasná &#8211; zmena životného štýlu. Lieky sú rôzne. Môžete si kúpiť balík pätnástich guľôčkových pier za euro a písať na okraj novín, alebo si môžete kúpiť zápisník, ktorý napriek názvu nie je vyrobený z krtčej kože, atramentové pero s irídiovým hrotom a chovať morské koníky na domáci atrament. Voľba je na vás.</p>

<blockquote>
<p>Nebuďte snobi kvôli nástrojom. Užívajte si radosť z krásneho papiera, kvalitného pera a krásneho a starostlivého písania, ale netrvajte na ňom. Radosť nájdete aj v útržku papiera nesúcom pár slov s pripomienkou písanou uponáhľaným guľôčkovým perom, ak za ním spoznáte ruku osoby, ktorú máte na svete najradšej.</p>
</blockquote>

<p>Ak máte chuť si zaspomínať na časy, keď písanie rukou bolo najbežnejšou voľbou, naučiť sa niečo o rôznych písmach a ich histórii, ale aj o spôsobe, akým sa deti učili písať a ako vzniklo guľôčkové pero, siahnite po knihe The Missing Ink: The Lost Art of Handwriting (and Why it Still Matters) od Philipa Henshera. Číta sa ľahko a je doplnená o množstvo vtipných komentárov a určite v nej nájdete svoje odpovede. Môžete si ju kúpiť <a title="EuroBooks" href="http://www.eurobooks.sk/sk/produkt/146328/The-Missing-Ink/" target="_blank">v tomto kníhkupectve</a>.</p>
  </section>
</article>



    <footer>

    </footer>



  </body>

</html>
